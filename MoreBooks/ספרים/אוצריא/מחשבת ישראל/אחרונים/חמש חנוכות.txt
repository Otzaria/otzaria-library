<h1>חמש חנוכות</h1>
רבי שמשון רפאל הירש
<h2>א. החנוכה של משה</h2>
במדבר הגדול, החוצה את אפריקה ואסיה, בקרבת הר סיני, בבוקר לא עבות אחד מימי האביב, חנה מחנה גדול של שלשה מיליונים איש, בערך: אנשים, נשים וטף. בבוקר ההוא היתה התכונה רבה במחנה וכאילו התכוננו האנשים לחג.
מי היו האנשים ההם שחנו בבוקר ההוא במדבר ערב? מאין באו ולאן עמדו ללכת? והחג מה הוא, שהתכוננו אליו?
אם נוסיף, שזה היה לפני כמה אלפים שנה, בזמן שבמדבר ערב לא עבר עוד איש ולא ישב אדם שם, יגדל עוד הפלא בעינינו לדעת, מי היו האנשים הרבים ההם, שחנו שם ביום ההוא?
"אבותינו" היו האנשים ההם! עם ישראל בשנה הראשונה להשתחררותו משעבוד מצרים היה המחנה ההוא. ומגמת פניו ארצה ישראל! ובבוקר ההוא התכונן העם לחוג במדבר הגדול ההוא את חג החנוכה הראשונה, חנוכת בית המקדש הראשון.
שנה אחת, רק השנה הראשונה להשתחררותם היתה, מאחוריהם, אבל מה עשירה היתה השנה ההיא במאורעות גדולים וחשובים! נזכיר רק את המיוחדים שבהם: ליל השמורים לישראל ונאקת חלל בבתי המצריים, הבוקר הגדול של שחרורם ותחיתם לעם, צאתם ממצרים ביד רמה וכניסתם אל המדבר, לכתם בעמוד ענן יומם ובעמוד אש לילה, בואם בתוך הים והמים להם חומה מימינם ומשמאלם, ושוב כניסתם אל המדבר, ובמדבר: לחם מן השמים, מים מצור חלמיש, בשר מן הים: נצחון במלחמה בהרמת ידיו של משה, חוק ומשפט מפי ה', ובטחונם של ישראל בה' וכריתתם ברית את ה'. וגם תלונות בני ישראל על ה', במרה, וגם חוסר בטחון בה' בים־סוף, וגם סורם מהר מן הדרך אשר צוה ה', וגם עשותם עגל מסכה, ובריתם את ה' הופרה, ושני לוחות הברית מתגוללים שבורים תחת ההר, ומשפט ה' בישראל על ידי בני לוי, והסליחה מאת ה' על חטא העגל, ונתינת הלוחות השניים. אלה המה, קצות המאורעות הכבירים, שעברו על עם ישראל בשנה, הראשונה לצאתם ממצרים.
ובבואם אל המקום הזה במדבר, בנו את "משכן העדות״. בקדשי הקדשים של המשכן, מאחורי הפרוכת נקבע מקום לארון, בארון שני לוחות הברית, והכרובים פורשים כנפים סוככים על כפורת הארון, והיה משכן העדות היכל לתורת ה' שנתנה לישראל בהר סיני.
היכל התורה הזה הראשון נבנה כולו מתרומות העם, לא הנשיאים ולא ראשי המטות, העם לבדו בנה את מקדש התורה הראשון. ממחציתי השקל, שה' צוה עליה, "העשיר לא ירבה והדל לא ימעיט", נעשו אדני הכסף, שנשאו עליהם כל משא המשכן וכל כליו, וזולת זאת הביא "כל איש אשר נשאו לבו וכל אשר נדבה רוחו", "ויבאו האנשים על הנשים וכל נדיב לב הביאו חח ונזם וטבעת וכומז", "וכל אשה חכמת לב בידה טוו ויביאו מטוה את התכלת ואת הארגמן". ואחר שכל החומר לבנין היה מוכן "קרא ה' בשם בצלאל בן אורי בן חור למטה יהודה... הוא ואהליאב בן אחיסמך למטה דן, מלא אותם חכמת לב לעשות כל מלאכת חרש וחושב ורוקם בתכלת ובארגמן, בתולעת השני ובשש ואורג". הם וכל חכם לב אתם עשו ככל תבנית המשכן כיד ה' עליהם השכיל, והיכל ה' הראשון עמד כולו ביפיו ובנוי לתלפיות.
"וירא משה את כל המלאכה והנה עשו אותה כאשר צוה ה' ויברך אותם".
והנשיאים לא הביאו כלום לבנין משכן העדות. ידעו נשיאי ישראל, שאת היכל התורה הראשון צריך העם לבדו לבנות לו. אך עתה, כאשר נשלם בנין המשכן לא זכותו של דודם, רבם של ישראל, איש האלקים, הגנה עליהם, לא הוציאו אפילו יומם הראשון לכהונתם, בעצם יום החג הראשון לעם ישראל, יום חנוכת היכל התורה הראשון, בו ״ביום שנטל עשר עטרות״, לעיני כל קהל עדת ישראל, במקדש ה', מצאו שני צעירי הכהנים את מותם!
ומה ולמה היתה. כל החרדה הגדולה הזאת, שהחרידה את כל העם ביום שמחת לבו? החרדה היתה, משום זה:
שני הכהנים הצעירים האלה שכחו, כי ״שומע מזבח טוב״, זאת אומרת, ״הטוב״ שבזבח הוא ״השומע״, ״המשמעת״ לדבר ה' הוא התוכן והכוונה של הקרבן. שכחו הצעירים הללו, שאם האש, הבוערת בקרב לבם, המלא עוז נעורים, היא ״אש זרה״, אם הם נלהבים בשל דעה ״שלא צוה,״ בשל דעה ורעיון שבדו מלבם - אז תבוא מותו של הכהן ומצילה את המקדש.
את אביהם לא שאלו, מדודם לא נטלו עצה, אלא ״ויקחו בני אהרן, נדב ואביהו (מעצמם, מלמד, שהורו הלכה בפני רבם.), איש מחתתו וישימו בהן אש״, הן אמנם בתום לבבם עשו זאת, אבל האש הזו - ההתלהבות שלהם היתר, ״אש זרה אשר לא צוה ה״, - לכן ״ותצא אש מלפני ה' ותאכל אותם וימותו״.
אמר אל אהרן: ״הוא אשר דבר ה' בקרובי אקדש, ופירשו חז״ל "במקורבים שלי". זאת אומרת: הכהן המשרת בבית ה' הוא, או השומר הראשון, או ה ק ר ב ן הראשון לתורה.
"וכיון ששמע אהרן כך צדק עליו את הדין ושתק, שנאמר וידום אהרן" (ת״כ פ, שמיני). ובכן, מיתת נדב ואביהו היתה הוראה לא רק לשעה, אלא אף לדורות, ואולי בעיקר לדורות. זאת היתה פרשת חג החנוכה הראשונה, חנוכת משכן העדות הראשון בישראל.
<h2>ב. החנוכה של שלמה</h2>
מהיום ההוא, מן יום חנוכה הראשונה עברו 480 שנה. יחד את העם נדד משכן־העדות דרך המדבר, הירדן, נכנס לארץ ישראל, התעכב זמן מה בגלגל, בשילה, בנוב, בגבעון, וסוף סוף מצא משכן התורה את מקומו הקבוע בעיר דוד, בירושלים.
מלפני תורת ה', מלפני אש־דת שבמשכן, נסוג הירדן לאחור, נפלו חומות יריחו, אבל לכבוש את רוח העם היה קשה משניהם.
ה' לא אמר לנשיא נשיאי ישראל, ר״ל ליהושע, הבא לי זבחים וקרבנות הרבה מאד, אז תצליח את דרכיך, לא אמר ה' לשר הצבא של חיל ישראל, ר״ל ליהושע, רק חזק ואמץ מאד, חרבך תאכל את בשר אויבך והפל חללים לרוב ואז תירש את הארץ. לא, ה' אמר לראש נשיאי ישראל, לראש הצבא, ליהושע: "חזק ואמץ לשמור לעשות ככל התורה אשר צוך משה עבדי, אל תסור ממנו ימין ושמאל, לא ימוש ספר התורה הזה מפיך והגית בו יומם ולילה... כי אז תצליח את דרכך ואז תצליח".
ויהושע עשה כאשר צוהו ה', ידע, יהושע, כי לא בחרבו לכד יירש ארץ וזרועו לבדה לא תושיע לו. בה' היה בטחונו ובו עשה חיל.
וכאשר זקן יהושע אסף את כל שבטי ישראל שכמה, ויקרא לכל זקניו ולראשיו ולשוטריו ויתיצבו כלם לפני אלקים, והתרה בהם יהושע, שלא ללכת אחרי אלהים אשר בעבר הנהר, ואחרי אלהי האמורי, אלא לעבוד את ה' לבדו, ופה אחד נשבע העם לאמר: "את ה' אלקינו נעבוד ובקולו נשמע!" "ויעבדו את ה' כל ימי יהושע וכל ימי הזקנים אשר האריכו ימים אחר יהושע".
אבל אחרי כן באות מאות השנים של תקופת השופטים, התקופה של "איש הישר בעיניו יעשה", ישראל עוזבים את תורת ה' והולכים בדרכי העמים אשר סביבותיהם ויעבדו את אלהיהם והם נכנעים תחת יד העמים ההם, והעמים מכבידים את עולם על בני ישראל, בצר להם צועקים בני ישראל אל ה', שבים לעבוד אותו, ה' מקים להם שופטים נוצרי תורה ומצוה ויושיעם מיד שוסיהם. אחרי שהיתה הרוחה שוב עזיבת התורה ושוב הכנעה תחת יד האמורי, וכן חוזר חלילה.
אולם גם בתקופה ההיא, בזמן שמרבית העם עזב את תורת אלקיו והלך אחרי אלהי העמים, גם אז היה רוח התורה שבשילה חודר אל לבות אנשים יחידי סגולה בעם עמוק יותר, משנראה לכאורה מתוך ספור מעשה הבגידה בה' של הדורות ההם. כי לולא זאת, לא היו יוצאים מתוך העם מזמן לזמן בתקופה ההיא אנשים גדולים, כמו עתניאל, אהוד, גדעון, דבורה, רות, בועז ועוד, לא היה מעשה פלגש־בגבעה מקים את כל העם מקצה לנקום את השערוריה ההיא, לא היה יוצא מתוך העם אלקנה חנה ועלי, לא היו יוצאים אנשים יוצרי תקופות בישראל, כמו שמואל, שעומד בשורה אחר משה ואהרן, ודוד, הגבר הוקם על להיות משיח אלקי יעקב.
נר אלקים בשילה כבה. משכן העדות נעשה לעסק־ פרנסה בשביל הכהונה. ארון הברית מניח את נושאיו ליפול והולך לו בתהלוכת נצחון אל ארץ האויב בלעדיהם. ארון הברית, ז״א התורה, אינה זקוקה לנושאים. אדרבה, "הארון נושא את נושאיו" בזמן שהם זכאים לזה. ובעת הנכונה יודע הארון למצא בעצמו את הדרך לארץ־ישראל ואל לבות בני ישראל. שמואל קם לשופט ומורה העם ורוח הנבואה החלה לפעם בישראל.
כאשר זקן שמואל ויתקבצו כל זקני ישראל ויבאו אל שמואל הרמתה ויאמרו אליו: "שימה לנו מלך לשפטנו ככל הגויים" הן אמנם צוה ה' "שום תשים עליך מלך" אבל בתנאי שהמלך יהיה נכנע למשפטי התורה, כמו שכתוב: "והיה כשבתו על כסא ממלכתו וכתב לו את משנה התורה על ספר והיתה עמו, וקרא בו כל ימי חייו, למען ילמד ליראה את ה' אלקיו... ולבלתי סור מן המצוה ימין ושמאל..." אבל כאן הם צועקים: "שימה עלינו מלך לשפטנו ככל הגויים", שמואל מתרה בהם ואומר להם משפט המלך אשר ימלוך עליהם והם אומרים: "לא, כי אם מלך יהיה עלינו והיינו גם אנחנו ככל הגויים ויצא לפנינו ונלחם מלחמתנו". שמואל נותן להם מלך, ואחרי שהמלך הראשון בישראל לא עמד על גובה תפקידו הדרוש, היה דוד, שבא אחריו, בחיר ה' ומשיח אלקי יעקב. מצד אחד היה דוד נאזר בגבורה ביום קרב, ומצד אחר היה נעים זמירות ישראל וכל העולם מדור דור עד היום הזה שותים בצמא את דברי מזמוריו.
ואחר עבור 486 שנה מחנוכה הראשונה עומד בנו של דוד, שלמה, לחוג את חג החנוכה השניה.
בימים ההם לא היו ישראל כבר עם־נודד במדבר ערב, לא היו כבר אותו העם הנכנע והמשועבד, "החובט חטים בגת להניס מפני מדין", דוד, שבעודנו נער הכה את העם הפלשתי בזרוע עוזו, מצאה ידו בהיותו לאיש, וה' עמו, להנחיל לעמו עמדה חשובה בין העמים, וכולם הגו לו כבוד, ויש שגם יראו מפניו. במשך ארבעים שנות מלכותו בישראל, היה על דוד ללחום מלחמות רבות את אויביו שמחוץ לארצו, כמו כן את שונאיו שבתוך הארץ. אבל בסוף ימיו הניח לו ה' מכל אויביו מסביב ומלכותו היתה נכונה בידו, ובמותו היה ישראל יושב במנוחה על אדמתו בלי מחסור דבר. ובראש העם המאושר הזה עמד מלך השלום, שה' ברך אותו בעושר, בכבוד ובחכמה רבה מאד. "ושלמה היה מושל בכל הממלכות מן הנהר ארץ פלשתים ועד גבול מצרים. מגישים מנחה ועובדים את שלמה כל ימי חייו... כי הוא רודה בכל עבר הנהר מתפסח ועד עזה... ושלום היה לו מכל עבריו מסביב. וישב יהודה וישראל לבטח, איש תחת גפנו ותחת תאנתו מדן ועד באר שבע כל ימי שלמה" (מלכים א, ה').
זה היה המצב של עם ישראל, בעת שהמלך שלמה התכונן לחוג את חג חנוכת המקדש לתורת ה', שבנה בהר ההיסטורי, הר המוריה, שעוד אברהם בשעתו הקים עליו מזבח לה' והיה מוכן להקריב עליו את בנו יחידו, ואתו את העתיד של עם ישראל כולו, לשם ה'.
גם דוד אביו היה עם לבבו לבנות בית ה', ושנים רבות אסף בשביל זה כסף וזהב הרבה מאד מן השלל אשר בזזו במחנות האויבים בשעת מלחמה. אבל ה' אמר לו: "דם לרוב שפכת ומלחמות גדולות עשית, לא תבנה בית לשמי... הנה בן נולד לך, הוא יהיה איש מנוחה... הוא יבנה בית לשמי" (ד" ה א, כ״ב).
והמלך שלמה החל לבנות את המקדש בשנה הרביעית למלכותו, בחודש זיו הוא החודש השני, בשנת השמונים וארבע מאות לצאת בני ישראל מארץ מצרים, שמונים אלף חוצבים בהר, ושבעים אלף נושאי סבל, ושלשת אלפים ושלש מאות שרי הנציבים, הרודים בעם העושים במלאכה, עבדו בבנין בית־המקדש שבע שנים רצופות, ומה לא נשקע בבנין הזה! חכמה, אמנות, מלאכת מחשבת, ויגיע כפים ומרץ של אלפי אנשים חכמי לב, וכסף וזהב וכל אבן יקרה במדה מרובה מאד, עד "שבשנה האחת עשרה למלכותו, בירח בול, הוא החודש השמיני, כלה הבית לכל דבריו ולכל משפטיו" (מלכים א, ו), מוכן לקבל בתוכו את ארון הקודש, שבו "שני הלוחות אשר נתן משה בחורב אשר כרת ה' עם בני ישראל בצאתם ממצרים" (ד״ה ב, ה').
ומקץ עשרה חדשים לכלות מלאכת בית ה', נקהלו ירושלימה כל ישראל "קהל גדול מאד מלבוא חמת עד נחל מצרים" (ד״ה ב, ז, ח') כירח האיתנים, בחג הסוכות, ואתם כל ראשי המטות וכל נשיאי האבות וכל זקני ישראל, ויבאו כולם להעלות את ארון אלקים אל מקומו, אל דביר קדש הקדשים, אשר במקדש ה' שהוקם זה עתה. הכהנים הלכו בראש ונשאו את ארון הברית ואת כלי המקדש, ואחריהם בא כל קהל ישראל אל חצרות בית ה' החדש. הלויים, המשוררים פתחו בשיר, "שאו שערים ראשיכם והנשאו פתחי עולם ויבא מלך הכבוד", ועליהם בני אסף, הימן וידותון במצלתים ובנבלים וכנורות. שערי בית המקדש נפתחו לרוחה ונגלה כבוד בית ה' לעיני כל ישראל בכל יפי תפארתו. מאה ועשרים כהנים מחצצרים בחצוצרות ובהלל וזמרה לה' משמיעים קול אחד: "הודו לה' כי טוב כי לעולם חסדו". הכהנים מכניסים את ארון ברית ה' אל דביר קדש הקדשים, מעמידים אותו אל תחת הכרובים, הפורשים כנפים על הארון ובדיו, אז "וירד ה' בענן ומלא כבוד ה' את בית האלקים".
ואז קם המלך שלמה, ויברך ראשית את ה' אשר מלא את דברו לדוד אביו, כי יתן לו בן יושב על כסאו, אשר יבנה בית לשמו. אחרי כן נשא כפיו השמימה, ויתפלל את תפלתו הנהדרה באזני כל קהל ישראל. הוא מוכיח ראשית, כי לא לבית מושב לה' בנה את הבית, "כי השמים ושמי השמים לא יכלכלוהו, אף כי הבית הזה אשר בנה", כי אם למען יהיה הבית הזה לנס לכל נפש אדם ולכל משפחה ושבט בישראל ולכל העם כולו, להכין לבבם אל המקום הקדוש הזה להתפלל בו ולשפוך שיח לפני ה' בעת צרה ומצוקה, ובכל נגע ופגע, אם בהנגף ישראל במלחמה, או שיפול שבי בארץ האויב, אם רחוקה או קרובה, אם בהעצר השמים ולא יהיה מטר, רעב כי יהיה בארץ, או שיצר לו אויבו בשער ארצו, וכל תפלה וכל תחנה אשר תהיה לכל אדם, או לכל עמו ישראל, אשר ידעון איש נגעי לבבו, ופרש כפיו אל הבית הזה, ישמע ה' ממכון שבתו ויסלח ויעשה, והיו עיני ה' פקוחות אל הבית הזה לילה ויום לשמוע אל תפלת עם ישראל אשר יתפללו אל המקום הזה, וגם את תפלת הנכרי, אשר לא מעם ישראל הוא ובא והתפלל בבית הזה ישמע ה', למען ידעון כל עמי הארץ, כי שם ה' נקרא על הבית הזה, וכי ה' הוא האלקים, אין עוד מלבדו, ולבסוף הוכיח שלמה את עמו שיהיה לבבם שלם עם ה' ללכת בחוקי תורתו ולשמור מצותיו.
שלמה עמד אז על ראש פסגת האושר וההצלחה של עמו, ויום חג חנוכת בית ה' אשר בנה, יום שמחת לבו היה, ועם כל זה, האיש המתבונן היטב לדבריו שאמר לקראת היום ההוא, המלאים רגש וחרדת קודש, מוצא כאילו איזה נימה במעמקי נפשו רעדה מפחד ודאגת־מה, אפשר שלבו נבא לו, שתקופת האושר של עמו ביום ההוא תקופת מעבר היא, אפשר שברגע ההוא היתה לו ההרגשה, שמפסגת האושר הזו והלאה קצת, צפויים לישראל ימים רעים, ימים של בגידה בה' ושעבוד וגליות. ההרגשה הזו אולי תקפה את שלמה בשעה שדבר את דבריו לחנוכת בית המקדש והיא שנתנה טעם של יגון וחרדה לתפלתו הרוממה והנהדרה...
ותשובת ה' אל שלמה באה, כי אמנם שמע את תפלתו, ואמנם יהיו עיני ה' ולבו אל הבית הזה כל הימים, (אך בתנאי) "אם ילך לפניו כאשר הלך דוד אביו בתם לבב וביושר, לעשות ככל אשר צויתיו, וחוקי ומשפטי לשמור. (אבל) אם שוב תשובון אתם ובניכם אחריכם מאחרי, ולא תשמרו מצוותי חוקותי אשר נתתי לפניכם והכרתי את ישראל מעל פני האדמה אשר נתתי להם, ואת הבית אשר הקדשתי לשמי אשלח מעל פני".
וקול ענות זה מאת ה' לשלמה ביום חנוכת בית המקדש, היה לנס ומשמש איפוא התראה גדולה לעם ישראל לדור דור, לאמור, שמקדש ומזבח, שלחן ומנורה, מחתה וקטורת, ואפילו כל עבודת הקדש במקדש ה' יש להם חשיבות, בלתי כל זמן שהיהודי עובד את ה' גם מחוץ למקדש. אבל אם היהודי עובד את ה' רק בזמן שהוא עומד במקדש, בהיכל ה', וממפתן היכל ה' וחוצה: בביתו, במטבח שלו, במחסן שלו, בחנותו, בספרות שלו, בחנוך הבנים שלו, ובכלל בשוק הגדול שבו יהמו גלי החיים היום יומיים, מה שקוראים "החיים החילוניים", אם בכל המקומות האלה אינו זקוק היהודי לה', אז... אז מקיים ה' את דברו אשר דבר ביום חנוכת בית המקדש הראשון בירושלים, לאמר: "והכרתי את ישראל מעל פני האדמה אשר נתתי להם ואת הבית אשר הקדשתי לשמי אשלח מעל פני-". ולגודל אסוננו האזהרה הזו באה ונהיתה.
אבל בני ישראל לא שמו אל לבם, אלא ″וילכו לאהליהם שמחים וטובי לב על כל הטובה אשר עשה ה' לדוד עבדו ולישראל עמו". (מלכים א' ח', ס״ו) זאת היתה החנוכה השניה, חנוכת בית המקדש שבנה שלמה, שהתקימה בחג האסיף, במצודת ציון, היא עיר דוד, בירושלים.
<h2>ג. החנוכה של זרובבל</h2>
מן החנוכה השניה שעשה שלמה לבנין בית המקדש שבנה, עברו שוב 480 שנה, ושוב עומדים בני ישראל במצודת ציון, היא עיר דוד בירושלים, לחוג את חג חנוכת בית המקדש השני, אבל בזמן ההוא היתה מצודת ציון חרבה כולה, עיר דוד חרבה למחצה, ובית המקדש המפואר של שלמה, שעמד במקום הזה, נשרף כבר לאפר בידי האויב זה שבעים שנה.
לפני ארבע שנה ומחצה ליום ההוא נקבצו ובאו אל המקום הזה ארבעים ושנים אלף ושש מאות וששים יהודים, השבים מגלות בבל, בראשותם של זרובבל בן שאלתיאל וישוע בן יוצדק והניחו את אבן הפנה לבנין בית המקדש החדש. והיום, כאשר שלמה מלאכת הבנין הזה, היתה שמחתם גדולה מאד, "וכל העם הריעו תרועה גדולה בהלל לה, על הוסד בית ה', (אולם) רבים מהכהנים והלוים וראשי האבות הזקנים אשר ראו את הבית הראשון ביסדו זה הבית בעיניהם, בוכים בקול גדול... ואין העם מכירים קול תרועת השמחה לקול בכי העם" (עזרא ג').
בלבות הרבה משפחות בישראל, עד שבימים ההם יצאו עוד מקרבם נביאים, כמו הושע וישעיהו, עמוס ומיכה, ירמיהו ויחזקאל, שדבריהם, החוצבים אש להבות, יהיו לאור עולם כל ימי אדם על הארץ. גם מלכים היו עוד ביהודה, "שעשו הישר בעיני ה', ככל אשר עשה דוד". ומהם שעשו חזוקים גדולים לשמירת התורה והמצוה, כמו אסא, יושפט, יואש אמציה, עזריה, יחזקיהו, ויאשיהו. אך הבמות לא סרו ורבים מעמי הארץ עבדו לאלהי העמים. רבים ממלכי יהודה, אפילו הטובים והישרים, לא עמדו בנסיון לבטוח בה' לבדו, אלא בזמן שהעמים אשר סביבותיהם התגרו זה בזה, נכנסו לפרקים גם הם בסבך הפוליטיקה והתגרות ההן. ולבסוף, כאשר בימי הושע בן אלה עלה שלמנאסר מלך אשור על שומרון, ואחר מצור של שלש שנים לכד את עיר הבירה, החריב את מלכות ישראל, ואת העם הגלה אשורה - בעת ההיא כבר נשלח ישעיהו בן אמוץ ירושלימה, להתרות בעם על החורבן שעתיד לבא על יהודה.
והחורבן הנה בא, אותו שלטון של מלכות בבל, שהחריב את אשור, שם קץ גם למלכות יהודה. נבוכדנאצר כבש את יהודה, החריב את עיר דוד, שרף את בית המקדש, שבנה שלמה, ואת העם הגלה בבלה.
גדול היה אז אסון האומה, אבל גדול פי אלף היה הנצחון שנחלה תורת ישראל בעת ההיא. דוקא ביום ההוא החלה תהלוכות־הנצחון של תורת ישראל דרך ארצות הגולה.
הניחו אותה, את התורה ההיא, ללכת אחר ישראל בגולה ואל תפחדו מאומה, היו בטוחים, שגם בהיותה עזובה וגלמודה בארץ־האויב, בלי נושאים ומגיבים, בלי כהנים ולויים, בלי מלכות וגבורי חיל, השומרים לראשה, בלתי בכח אלקי שבה לבד, תדע התורה ההיא, כמו ארון ברית ה' בארץ הפלשתים בשעתו, להביא יראת הכבוד ורגש של הערצה אליה גם בלבות צורריה, ותדע גם כן להגן על בניה המחזיקים בה גם בהיותם בארץ אויביהם.
ראו את "הילדים" מגולי יהודה, בהיותם בארץ אויביהם. ראו את דניאל, חנניה, מישאל ועזריה, התבוננו בהם, הם מעיזים להיות יהודים, ויהודים נוצרי תורה ומצוה, אפילו בעמדם לפני המלך לשרתו, ראו הם "שמים אל לבם שלא להתגאל בפת־בג המלך וביין משתיו" (דניאל א, ב'). ראו, הם בוחרים להיות מושלכים אל כבשן האש מכרוע ברך לצלם שהקים נבוכדנאצר. ראו, "הם פותחים חלונות ביתם מול ירושלים ומתפללים שלש פעמים ביום לה' השוכן בציון" (שם), מבלי להתחשב עם הסכנה להיות מושלכים בשביל זה לגוב האריות.
הביטו בבחורים האלה, מגולי יהודה, והתבוננו בהם, הם בוטחים בכח האלקי שבתורת אבותם, וראו איך התורה ההיא מגינה עליהם. רק אצבע אלקים היא "שמראיהם טוב והם בריאי בשר מן כל הילדים האוכלים את פת־ בג המלך", אף על פי שכל מאכלם היה זרעונים ושתיתם בלתי אם מים, רק "ה' הוא שנתן לילדים האלה ארבעתן מדע והשכל בכל ספר וחכמה וכל דבר חכמת בינה, אשר בקש מהם המלך וימצאם עשר ידות על כל החרטומים האשפים אשר בכל מלכותו" (שם). ובהנצלם על דרך הפלא מכבשן האש ומגוב האריות, הם מביאים את הצר הצורר, מחריב את מקדש ה', לקרא "ה' אלקי ישראל מלכותה מלכות עלם ושלטנה עד דר ודר (שם).
וראו עוד את בלשאצר, בנו (או נכדו) של הכובש הגדול שירש מאביו המלכות והעריצות אך לא הכרתו את אלקי ישראל, ראו אותו במשתה היין, שעושה "לרברבנוהי אלף ולקבל אלפא חמרא שתה", ראו אותו בלילה ההוא. היכל המלך מואר באלפי מנורות, השלחנות מלאים דשן, השתיה כדת ולא כדת, וכטוב לב המלך ביין, הוא נותן צו להביא את כלי המקדש שהביאם אביו אתו בשלל המלחמה מיהודה, וכלי זהב וכסף של מקדש ה' מובאים ושותה מהם המלך, שותים מהם שריו ועבדיו, שותים מהם שגלתה ולחנתה, שותים ומשבחים את אלהי זהב, אלהי כסף, אלהי עץ ואבן, שותים ומשתכרים, שותים ומתהוללים. וראו, והנה פתאם בעצם ההתהוללות והשכרון, "נפקו אצבען די יד־אנש וכתבן לקבל נברשתא (מנורה) על גירא די כתל היכלא די מלכא, ומלכא חזה פס ידא די כתבא", ויחרד המלך מאד "וארכבתה דא לדא נקשן". ומהומה קמה בהיכל המשתה, ובלשאצר קורא לחכמיו ואשפיו, מבטיח מתנות יקרות כיד המלך וכבוד וגדולה למי שיקרא את הכתב שעל הכותל ויפתור אותו, אבל אין קורא ואין פותר מבין כל החכמים. אדין (אז) מלכא בלשאצר שגיא מתבהל וזיוהי (זוהר פניו) שנין עלוהי ורברבנוהי משתבשין (מבולבלים)" ובאולם המשתה מופיעה המלכה־אימא, מתיצבת לפני המלך הנרעש והנפחד, מזכירה את דניאל, איש שרוח אלקים בו, שאביו נבוכדנאצר הרימו בשביל זה על כל שריו ועבדיו, ודניאל בא, מסרב לקחת מתנורת וגדולה, אבל הוא קורא את הכתב שעל כותל האולם. הוא קורא: "מנה, מנה, תקל, ופרסין". הוא קורא והוא סותר, "מנה, מנה", ספורים רגעי חייך, "תקל", שקולים מעשיך, "ופרסין", תפול ביד הפרסים.
ועוד בלילה ההוא נרצח בלשאצר ביד הפרסים. בה בשעה שבלשאצר שתה עם אלף רברבנוהי, מלאו השבעים שנה של גלות בבל. כורש מלך פרס עומד לפני שערי העיר, כובש את בבל, ממית את בלשאצר, והוא, כורש מלך פרם, כורע ברך לפני ה' צבאות, שולח לחפשי את שבי יהודה עם כלי המקדש יחד, "מעביר קול בכל מלכותו וגם במכתב לאמר, כל ממלכות הארץ נתן לי ה' אלקי השמים והוא פקד עלי לבנות לו בית אשר בירושלים אשר ביהודה, מי בכם מכל עמו יהיה אלקיו עמו ויעל לירושלים. ויבן את בית ה' אלקי ישראל, הוא האלקים אשר בירושלים, וכל הנשאר מכל המקומות אשר הוא גר שם ינשאוהו אנשי מקומו בכסף ובזהב וברכוש ובבהמה עם הנדבה לבית האלקים אשר בירושלים" (עזרא א). ובראשות של זרובבל בן שאלתיאל וישוע בן יוצדק הוא שולח את שבי יהודה אל ארצם ומולדתם, ככל החזון שחזה ישעיהו בן אמוץ לפני 220 שנה, שימו לב, לפני 220 שנה! (ישעיהו מ״ד ומ״ה).
ואף גם זאת: "ומראשי האבות בבואם לבית ה' אשר בירושלים, התנדבו לבית האלקים להעמידו על מכונו, ככחם נתנו לאוצר המלאכה זהב דרכמונים שש רבואות ואלף, וכסף מנים חמשת אלפים וכתנות כהנים מאה" (עזרא ב').
והיום, אחרי שבנו את הבית הזה ארבע שנים וחצי ושלמה כל המלאכה, לא על חנם "הריעו תרועה גדולה בהלל לה' על הוסד בית ה'". הן אמנם היה להם על מה לשמוח.
כי עד כמה שבית ה' זה היה קטן וצנוע במראהו החיצוני לעומת הבית הגדול והמפואר שבנה שלמה, אבל כל אבן מקיר בבית הזה העידה על כח ה' המפליא לעשות, על כח אלקי שבתורת ישראל. לא היתה אבן בקיר הבית הזה, שבאה מאוצר המלך, שבאה ממסים וארגוניות, שהוטלו על העם, כל אבן בבית הזה העידה, שה' אלקי ישראל הוא שהעיר את רוח כורש, פטיש כל הארץ, וגם את רוח מלכי פרס שבאו אחרי כורש, לבנות "בירושלים אשר ביהודה" בית לה' ולישראל. והעידה עוד על נדבת לב היהודים השבים מהגולה, שהתאחדו בחפץ לבב לבנות בית ה', שהוא בית כל ישראל בארץ־ישראל, שהתאחדו בחפץ לבב להקים עמוד זכרון לכח הגבה והצלה שבתורת ה' על אלה שהחזיקו בה גם בהיותם בארץ האויב. כל אבן בבית־מקדש השבי הזה העידה, ששבי גולה התאחדו בחפץ לבב להקים בית ה' בירושלים, שיהיה למגדל־מאיר לכל הגויים, שינהרו אליו, באמרם .־ "לכו ובעלה אל הר ה', אל בית אלקי יעקב, ויורנו מדרכיו ונלכה באורחותיו כי מציון תצא תורה ודבר ה' מירושלים" (ישעיהו ב').
"רבי ושמחי, בת־ציון, כי הנני בא ושכבתי בתוכך, באם ה', ונלוו גוים רבים אל ה' ביום ההוא והיו לי לעם, וידעת כי ה' צבאות שלחני אל-ך... שמע בא יהושע הכהן הגדול, אתה ורעיך היושבים לפניך, כי אנשי מופת המה: בי הנני מביא את עבדי צמח, כי הגה האבן (אבן־הפנה) אשר נתתי לפני יהושע, על אבן אחת שבע עינים (ר״ל, אל אבן־פנה זו תהיינה עיני ההשגחה מוסבות)
הנני מפתח פתוחה (לשכללה בכל יופי), נאם ה' צבאות..."
"ראיתי, והנה מנורת זהב כלה וגלה על ראשה... ושנים זיתים עליה, אחד מימין הגלה ואחד על שמאלה (ר״ל, המאור שבמנורה ממנה היו)... זה דבר ה' אל זרובבל לאמר, לא בחיל ולא בכח, כי אם ברוחי, אמר ה' צבאות. מי אתה הר הגדול, לפני זרובבל למישור, והוציא את אבן־ הראשה, תשואות חן חן לה" (זכריה ד').
תורת ה' לבדה, גם בלי עזרה מחוץ, מספקת, הצורך היה להראות לכל העולם את נצחון־התורה, גם כשהיא עזובה וגלמודה, בלי מלכות וגבורי חיל השומרים לראשה, בלתי בכח אלקי שבה לבד. וזה ראה כל העולם כלו בהקמת בית־המקדש השני שבנה זרובבל. המעצורים, שעמדו כהרי־עד, על דרך ההתגשמות שלו, לפני זרובבל "למישור" היו. "לא בחיל ולא בכח", "רוח ה'" הניחה את אבן הראשה לבנין הבית הזה, ולה' ל״אבן ראשה" זו, היתה שפעת "חן וחסד" מאת ה'.
"ושיציא ביתא דנה עד יום תלתה לירח אדר, די היא שנת שת למלכות דריוש מלכא. ועבדו בני ישראל, כהניא ולויא ושאר בני גלותא חנכת בית אלקה בחדוה". (עזרא ו, ט״ו - ט״ז).
זאת היתה החנוכה השלישית, חנוכת בית המקדש השני, במצודת־ציון, היא עיר דוד בירושלים, בשלישי לירח אדר בשנה הששית למלך דריוש, בראשותם של זרובבל בן שאלתיאל וישוע בן יוצדק הכהן הגדול, ואתם הנביאים חגי וזכריה, על פי צו של כורש, דריוש וארתחשסתא, מלכי פרס.
וחנוכת בית המקדש של גליות היתה.
<h2>ד. החנוכה של יהודה המכבי</h2>
בית המקדש הזה, שנבנה במסירות נפשו של העם. נגד "צרי יהודה ובנימין", ובצדקת פזרונם של מלכי הגויים, עמד נכון. מלכי פרס הכירו והודו בה' אלקי ישראל, שצוה על הבית הזה. הם נשאו החלק הגדול בהוצאות בנין הבית, והם גם הם לקחו אותן תחת חסותם.
אבל עוד קרבן אחד היה על העם השב מגלות בבל להביא. קרבן, שדוגמתו לא הביא עוד עם לאלהיו ולמקדשו. קרבן, שהוכיח לגמרי, שהתורה, שלשמה בנה העם את ההיכל הזה, היא לו משאת נפש ושמוכן העם הזה לשמור על מצות התורה ההיא בכל לבבם ונפשם, וזה הדבר.
אחרי ישוע בן יוצדק וזרובבל בן שאלתיאל עלה גם עזרא מבבל, "והוא סופר מהיר בתורת משה אשר נתן ה' אלקי ישראל, וסופר דברי מצות ה' וחוקותיו על ישראל". עזרא הביא אתו תשורות חדשות ממלך פרס לפאר את בית ה', ויפקד עוד המלך על סוכני אוצרות נכריות להוסיף על אשמת ישראל, ועתה תנו תודה לה' אלקי אבותיכם ועשו רצונו, והבדלו מעמי הארץ ומן הנשים הנכריות! ויענו כל הקהל ויאמרו קול גדול, כן, כדבריך עלינו לעשות" (שם).
וכן עשו!
בקרבן הקשה והכואב הזה הראו ישראל לדעת, כי האי "כתורה יעשה" יקר להם מכל יקר שבחיי האדם, הראו לדעת, כי את היכל ה', שהקימו עתה, לא בנו לשם בית־האסורים לתורה, השוכנת בו בקדש הקדשים לפני ה', שלא תהא רשאית לצאת מקיר ההיכל וחוצה, אלא בנו אותו, כדי שמפסגת בית ה' זה תהיה התורה לאור מאיר לכל בית ישראל, ולמורה דרך לכל איש יהודי, וכדי שעל פי התורה הזאת ידע כל איש בישראל את הדרך אשר ילך בה ואת המעשה אשר יעשה.
נחמיה בן חכליה, שעלה מבבל אחרי זרובבל ועזרא, ועמו קהל גדול מישראל, בנה את עיר הקדש על תלה - המלאכה הזאת עשו במסירות נפש גדולה, ככתוב "והבונים בחומה, והנושאים בסבל עומשים, באחת ידו עושה במלאכה ואחת מחזקת השלח, והבונים איש איש חרבו אסורים על מתניו ובונים" (נחמיה ד'). וככה המשיכו את העבודה הגדולה והקשה ההיא, עד שהקימו את חומות ירושלים המפורצות, והעמידו שעריה שנצתו באש ביד האויב. נחמיה הגדיל כבוד ירושלים וירב ישובה ושבה והיתה לעיר מלאה תשואות חיים. נחמיה בן חכליה עשה מפעלים כבירים לחזוק שמירת קדושת השבת, גם הניע את העשירים בעם לעזוב את משא־כסף, אשר בני דלת העם לוו מהם, ובכלל מעזרה ונחמיה אנחנו למדים מה פירוש של "עוסק בצרכי צבור באמונה", ועד כמה צריך האדם למסור נפשו עליה.
אל עזרא ונחמיה נלוו הנביאים האחרונים בישראל, חגי, זכריה ומלאכי ומספר גדול, עד מאה ועשרים, של אגשים "החרדים על דבר אלקי ישראל", שידועים בשם "אנשי כנסת הגדולה", שהיו מורי העם ומנהיגיו. אנשי כנסת הגדולה ההם למדו והכינו את העם לעמוד בנסיון של רדיפות ומצוקות, במשך הרבה מאות שניכם, שהיו צפויות להם.
ומלחמה ארוכה וכבדה מאד עמדה לפניהם עוד, וחג חנוכה אחד היה להם לחוג עוד.
עד כאן ראינו את הנצחון המזהיר, שנחלה תורת ישראל על אויביה מבני הנכר. ראינו, שהתורה הגינה על אלה מישראל, שהחזיקו בה, גם בהיותם בארץ אויביהם. ראינו את כח האלקי שבה, שהפכה את צורריה למעריציה ולמגינים עליה. כל מלכי פרס, שמלכו אחר כורש, כמעט בלי יוצא מן הכלל, הגו לתורת ישראל כבוד והערצה ובכח שלטונם חסו והגינו עליה, עד שגם אלכסנדר הגדול הגבור ממקדוניה, שלבסוף כבש את פרס ואת כל העולם כמעט, הרכין את ראשו בהכנעה לפני הכהן הגדול שבבית המקדש אשר בירושלים, נושא תורת ישראל על לבו.
ולא אלכסנדר הגדול לבד, גם ראשי צבאותיו, שלהם חלק את מדינות ממשלתו קודם מותו, וגם המושלים שבאו אחריהם, כמו המלכים מבית תלמי במצרים ומבית סליקוס בסוריא, שקדמו למלך אנטיוכוס, גם הם הוקירו והעריצו את תורת עם ישראל שחסה בצלם. נמצאים עדיין בידינו הפקודות והצוים, שהוציאו המלכים ההם זה אחר זה, שבהם הם מבטיחים לעם ישראל חופש גמור בעניני דתם ושמירת המצות באין מפריע.
כן, לאנטיוכוס לא היה עולה אפילו על הדעת לקדש מלחמה לחיים ולמות על תורת ישראל, לולא היהודים בעצמם עם הכהנים, משרתי ה', בראשם, היו יוצאים ראשונה ביד רמה להבזות את תורת אלקיהם ולהפר את בריתו אתם, ולהראות בזה על אפשרות כליון של תורת ישראל. והסכנה לכליון התורה היתה נשקפת לא מצד העם, אלא מצד הכהנים והשרים שעמדו בראש העם.
אחרי מותו של המלך סליקוס עברה מלכות יון וסוריא אל אנטיוכוס אחיו, שבני חצרו קראו לו למען חנף, אפיפן, כלומר המפואר. בזמן ההוא היה משמש בכהונה גדולה בירושלים הכהן חוניו, ויקנא בו ישוע אחיו ויבקש את המשרה ההיא, וילך אל המלך אנטיוכוס וידבר על לבר שימסור לו משרת הכהונה הגדולה במקדש אשר בירושלים, ויבטיח לשקול על ידו מכסת כסף שעלתה להון עצום מאד. חלק מזה ימציא לו מאוצר בית ה' וחלק מתבואת הארץ. נוסף לזה הבטיח לאנטיוכוס להקים בירושלים בתי משחק, כמו אלה שבארץ יון וללמד את בני הנעורים בישראל את משפט המשחקים הפרוצים האלה גם אמר הכהן הגדול הזה להסיר את לב העם מאחרי תורתו ולהטותו מעט מעט לעבודת אלילי יון.
אנטיוכוס, שהיה אוהב בצע ללא גבול וגם היה אדיר חפצו להעביר את כל העמים אשר במלכותו, וביחוד היהודים, על דתם, נפל על המציאה הזאת ויתן לכהן ישוע ככל אשר שאל ממנו. חוניו הכהן הגדול גורש מן הארץ ואחיו ישוע עלה לגדולה.
ותהי ראשית מעשה כהונתו להשבית תורת ה' התמימה מפני תועבות בני יון. הוא הכניס לירושלים כל חלאת עבודת האלילים של תורת היונים וגם הפיץ בין העם הפריצות שבנימוסיהם ואת חוקי תועבותיהם. הוא בנה בית משחק מתחת לעיר דוד מול בית המקדש, ויצו לבחורי ישראל לשחק בו כשהם ערומים, ובהתאסף הגוים עירה צור לזבח לגלולי יון ולמשחק, שלח ישוע שמה מבחורי ישראל להתבונן אל השחוק וללמוד אותו, ויתן בידם שלש מאות אדרכמונים לקנות בהם עולות וזבחים להרקולס אלהי יון. "ויפרצו חוקות היונים ותועבותיהם על פני כל עיר ירושלים בתועבות ישוע הבליעל, וגם הכהנים עזבו את עבודת המזבח ואת הקרבנות ויבוזו את הקדש, ויחפזו ללכת אל בית המשחק להתפתל ולהתנגח בחנית ורומח ולשחוק בשחוק הכדורים. ויחשבו את דרכי אבותיהם להבל וריק, וינשאו ויהללו את דרכי היונים״ (חשמונאים ב, ד, ח - י״ז). ואחר שהכהן הרשע הזה הכשיר את הקרקע לתועבות בני יון, הוציא אנטיוכוס דבר מלך שלטון לכל בני ישראל היושבים בארצו "לעזוב את דרכי אבותיהם ולהפר ביד רמה את תורת אלקיהם, בראש וראשון לחלל את השבת והמועדים, לבלתי המול עוד כל זכר, לשקץ את נפשותיהם בכל דבר טמא וטרפה, לבלתי עסוק בתורה, להשבית עבודת ה' במקדשו, ולכונן במות ובתים לשקוצי בני יון בכל עיר וכפר, וכל אשר ימרה את פי המלך מות יומת (חשמונאים א, א, מ״א - מ"ז).
"אלה הדברים אשר העביר בכל מדינות מלכותו ויפקד פקידים על הארץ לעשותם, וישלח לכל ערי יהודה ויצום לזבוח זבח לאלהי יון, וישגו רבים ממצות ה' ויצמדו לגוים, ותשחת כל הארץ לפניהם. ויהי הם נוגשים את העם ויתחבאו במערות ובכל מקום אשר מצאו שם מפלט. ובחמשה ועשרים יום לחודש כסלו הקימו שקץ משומם על מזבח ה', ויבנו במות בכל ערי יהודה מסביב, ויזבחו ויקטרו בחוצות העיר ולפני פתח ביתם ויקרעו את ספרי תורת ה' לקרעים וישרפו אותם באש, וכל אשר נמצא אתו ספר ברית ה', וכל השומר את פי ה' הכו לפי חרב־ כאשר צוה המלך״ (שם מ״ט - נ״ה).
פקידי אנטיוכוס עברו בכל ערי יהודה והיו כופים את העם לזבוח לאלהי היונים על המזבחות שערכו לשם זה, וכל מי שהמרה את פיהם היו מענים אותו ביסורי מות. אין פלא, שרבים מבני ישראל לא עמדו בנסיון היסורים ועשו כצו האינקוויזיטורים של אנטיוכוס. אין פלא, שלא כל העם בחרו למות מות גבורי האמונה מלחיות חיים של בגידה וכפירה. לא, החזיון הזה איננו מפליא אותנו כלל. להפך, נפלאים בעינינו אלה יחידי סגולה בעם, שנפחו את נשמותיהם תחת מצוקות הענויים ולא כחשו בה, אלקי ישראל. נפלאות בעינינו האמהות מנשי ישראל, שלבשו רוח גבורה ולא שעו אל פחד המות ותמולנה את בניהן אשר נולדו להן. ויום פקודה היה לנפשות הקדושות ההן, שתלו עולליהן הרכים בצואריהן ושמטו אותן יחד עם עולליהן מן החומה.
נפלאים בעינינו האלף אנשים, נשים וילדים, שהתחבאו במערה ונשרפו חיים בסרבם לחלל את קדושת השבת. נפלאים המה האנשים שבימים ההם, כמו אליעזר בן־התשעים, אשר לא שאלו ממנו העריצים בלתי אם להגיד על בשר בהמה טהורה, אשר יגישו לו לאכול, כי בשר בהמה טמאה הוא, ויבחר למות תחת יד מענו במכאובים נוראים מחלל את מצות אלקיו, אפילו למראית עין בלבד.
ומי לא ישתאה על אומץ לב האשה, חנה, שששה משבעת ילדיה מתו זה אחר זה בענויים קשים ולא כחשו בה, ונשאר לה עוד בלתי השביעי, והוא עודנו ילד, ואנטיוכוס צוה עליו ״פלח לעכו״ם״, והנער לא נרתע מפניו, וידע הנער שגורלם המר של ששת אחיו צפוי גם לו, וברוח כביר אמר לקיסר, ״כבר נשבענו להקב״ה שאין אנו מעבירין אותו באל אחר ואף הוא נשבע לנו שאין מעביר אותנו באומה אחרת״. חמת הקיסר בערה בו, והנקל היה לו לצוות ובין רגע היה הנער נקרע לגזרים, או היה למאכל לפריצי חיות, אך התאפק, בושה היה לו, מפני אנשי הפמליא שלו שהיו מסביב, שהוא המלך הגדול לא יכול לכבוש את רוח בחורי ישראל, ואף גם את רוח הנער הזה, ונשא את בשרו בשניו וידבר אל הנער רכות ויאמר לו: ״אישדא לך גושפנקא וגחין ושקלי, כי היכי דלימרי קיבל עליו הרמנה דמלכא". הנער סרב לעשות גם זאת וקרא אליו בבוז, חבל עלך, קיסר! חבל עלך, קיסר! אם על כבוד עצמך כך, על כבודו של הקב״ה על אחת כמה וכמה! אז פנה האכזר אל אמו שתדבר היא על לב בנה, שיעשה כמצות המלך ויציל בזה את נפשו ממות. האם נעתרה לו לדבר על לב בנה. האם האומללה לקחה את ילדה האחרון בחיקה, לחצה אותו אל לבה, בכתה והתחננה אליו שירחמנה אך הפעם. האם, התבוננו, האם התחננה אל בנה, שירחמנה ולא יירא את הרוצח הזה וימות ברצון הטוב על קדושת השם, כאשר עשו ששת אחיו הגדולים, והילד מת על קדושת השם, בענויים קשים ומרים. ואחריו מתה גם אמו על קדושת השם בהשליכם אותה מראש הגג ועצמותיה נפזרו לפי שאול.
הקדושים והטהורים האלה ואלפים כמותם בתקופה ההיא מזהירים ככוכבים בשמי ההיסטוריה של עמנו, והיו למופת לבני ישראל בשנות המאות של חושך ורדיפות מלאות דם, והם שהורו דרך לגבורי האמונה בישראל לעלות על המוקד ולהשרף חיים על קדושת השם.
אבל המות איננו עוד הכל מה שיש לעשות בשביל עם ישראל ותורת ישראל, למעלה מן המות עומדים החיים בשביל ישראל ותורתו, המלחמה בעד חיים של תורה למעלה מן המות היא. רוח העוז ואומץ הלב של אדם ההולך בקרב בעד חיים של תורה ומצוה, שאינו מתחשב עם מספר האנשים אשר אתו. ושאינו מביט על המעצורים שעומדים על דרכו ועל הסכנות הנשקפות לו, אומץ לבו של אדם, שיודע בלתי רצון ה' והבטחון בו ומזוין בהם הוא יוצא ללחמה על אויבי עמו ותורתו, ובגבורתו ואומץ לבו הוא מעודד חלשים, מלהיב לבות נדכאים עד שהוא מעמיד את דגל עמו ותורתו על הגובה הראוי לו, ובנצחון שהוא נוחל הוא מביא לעמו ותורתו לא קברים של קדושים, אלא גבורים חיים, שחייהם מלאים פעולות ומעשים, מרץ ורעננות, חיים של חופש ושל שמחה בעבודת ה' זה הוא למעלה למעלה מן המות וגבורים חיים אמיצי לב כאלה היו בני משפחת החשמונאים, משפחה שעד דור אחרון תהיה נזר היחוס של עם ישראל, ושעל ידי הגבורים האלה נחלה תורת ה' שוב נצחון מזהיר, שיעמוד לדורי דורות.
בעיר מודעית, אשר ממערב לירושלים, שכן הכהן הזקן מתתיהו בן יוחנן בן שמעון החשמונאי, והיה האיש ההוא חכם ונכבד מאד, אשר לא ישא פנים ולא ישוב מפני כל, וחזק באמונתו ותורתו כצור, והוא כבר בן שמונים, ולו חמשה בנים, כלם גבורים ומסורים לה' ולעמם בכל לבבם ונפשם.
"ויהי כאשר בא אפלס, פקידו של אנטיוכוס, אל העיר ההיא להעביר את העם מתורת ה' לעבודת האלילים ולזבח להם, וילוו אליהם רבים מבני ישראל ומתתיהו ובניו התחזקו. ויאמר אפלס אל מתתיהו לאמר, הן איש נגיד ונכבד בקרב עמך ומספר בניך רבים וגם רבה משפחתך, לכן קרב נא אתה ראשונה לעשות מצות המלך, כאשר עשו בכל מדינות מלכותו וגם כל אנשי יהודה וירושלים, ואתה ובניך תמצאו חן בעיני המלך ויתן לכם זהב וכסף ומתנות יקרות".
"וישא מתתיהו את קולו ויאמר, אם אמנם יסורו כל עבדי המלך גוי גוי מאלהיו וישמעו לקולו להמיר את חוקות אבותיהם, לא כן אנכי ומשפחתי, כי לא נסור ימין ושמאל מאחרי חוקות אבותינו. חלילה לנו לשוב ממצות ה' אלקינו ולהפר בריתו אתנו. לכן את דתי המלך לא נעשה ואת חוקותינו לא נמיר בחוקות המלך".
"ויהי ככלותו לדבר ויגש איש מבני ישראל לעיני כל הנצבים אל הבמה אשר במודעית לזבח זבח, כאשר צוה המלך, וירא מתתיהו ויחם לבבו ותבער קנאתו על תורת אלקיו, וירץ בחמתו אל האיש וימיתהו אצל הבמה וגם את אפלס הפקיד המית ויתץ את הבמה, ויקנא לתורת אלקיו, כאשר עשה פנחס לזמרי בן סלוא, וירץ אחרי כן בתוך העיר ויקרא בקול גדול ויאמר: מי האיש החרד לתורת אלקיו ומחזיק בבריתו יבא אחרי!" (חשמונאים א, ב, י״ד - כ״ח).
ונקבצו אל מתתיהו הזקן ובניו כששת אלפים איש משרידים אשר ה' קורא, כלם גבורים וחזקים בתורת ה', והם נכנסו במלחמה גדולה וכבדה, שארכה שלש שנים ומחצה, את היונים והסורים, ואחרי כן גם את עמים רבים מעמון ואדום, שעלו על גבורי ישראל במספרם פי כמה וכמה ושהיו מזוינים בנשק ואוכל הרבה מאד, וכלם נגפו לפני חיל החשמונאים. אחר מתתיהו הזקן קם תחתיו בנו יהודה המכבי, הוא האיש הרם והנשא והדגול מרבבות אלפי ישראל, צדיק כביר וחכם, והיה למופת בלבו הטהור ובזרועו החזקה, ואין דומה לו בגבורות ישע ימינו, "והלך בקרב כליש ביער ודמיונו כאריה שואג לטרף, ורדף בזעם את זועמי עמו, ואש נשקו נשקה בעוכרינו״ (שם).
יהודה המכבי הפיח בחילו רוח גבורה ובטחון בה' וכלם יחד הראו גבורות נוראות בלחמם עם אויביהם הרבים והעצומים, שאין דוגמתן במלחמות העמים. וכל אשר הוסיפו אויבי ישראל לשלוח מחנות אחר מחנות רבים ועצומים מאד עם שרי צבאות מלומדי מלחמה עד להפליא נגד יהודה המכבי וחילו, נגפו כלם ונפלו בחרבם הקשה של חיל החשמונאים.
ועודם בעצם ימי המלחמה וסכנה גדולה נשקפת להם מכל אויביהם מסביב, לא הסיחו דעתם מדבר, אשר בשבילו הם נלחמים, והוא בשביל עם ישראל ותורת ישראל. ״ועברו בכל גבולות ישראל ויתצו את הבמות וימולו את הילדים, אשר מפני חמת המציק לא נמול בשר ערלתם, ותצלח המלאכה בידם וירדפו ביד רמה אחר רודפיהם ויצילו את תורת ה' מיד הגוים ומלכיהם״ (שם).
והנה אחר שלש שנים של מלחמות גדולות וכבדות, שנלחמו יהודה המכבי וגבורי ישראל אתו, את חילו הרב והעצום של אנטיוכוס הרשע ונצחום, ביחוד אחר שני הנצחונות הגדולים שנצחו המכביים על יד אמה (עמאוס) ובית צור, ולא היה עוד פחד אויב לנגד עינם והסכנה כמעט חלפה עברה, היה דבר יהודה אל חילו לאמר: "הן האויב נגף לפנינו ועתה עלה נעלה ירושלימה וטהרנו את מקדש ה'". ויקהלו כל אנשי הצבא ויעלו יחדיו על הר ציון. מראה העיר הקדושה השח לב בניה הנאמנים אשר חרפו נפשם בעד ה' ומקום מקדשו. העיר הקדש היתה לחרבה ופושעי ישראל מרשיעי הברית המתיוונים התהלכו בחצרותיה. מרחוק נראה לגבורי המכבים המקדש השמם ועזוב מבניו הנאמנים, הדלתות שרופות באש, הלשכות נהרסות, בכל פנות בית ה' במות ומזבחות לאלילי הגוים, ועל המזבח הגדול עומד לראוה שקוץ משומם, תבנית האליל יופיס, אשר העמיד הצר הצורר אנטיוכוס. ראו זאת הגבורים הנלחמים בעד דתם ועמם ונשבר לבם, ויבכו בכי גדול ויקרעו את בגדיהם, ויתאבלו מאד ותעל שועתם השמימה, ובקומם מעל הארץ נגשו אל המקדש להוציא משם את שקוץ משומם, פסל יופיס, ולהרסו, ויבנו מזבח חדש, העמידו הדלתות ויחדשו את כלי הקדש: המנורה הטהורה, מזבח הקטרת, ושלחן הזהב עם מערכת לחם הפנים אשר עליו ועוד ועוד, עד ששלמה כל מלאכת טהרת המקדש כהלכתה.
חמשה ועשרים יום בכסלו היה, כאשר הקים אנטיוכוס הרשע השקוץ משומם במקדש ה', ויקרע את ספרי תורת ה' לקרעים ושרפום באש. ועתה, אחרי מלחמה גדולה וכבדה במשך שלש שנים, בדיוק בחמשה ועשרים יום בכסלו, נשלמה כל התכונה של טהרת המקדש על ידי יהודה המכבי וחילו ובו ביום העלו עולות על המזבח החדש כמשפט ויחנכו אותו ויהללו לה' בשירי תודה ויחוגו את חנוכת הבית שמונת ימים. לב גבורי ישראל המכבים נמלא אז רגשות זכים וטהורים, כי "הפך אלקיהם אבלם לששון", עין בעין ראו כי "רוצה ה' בעמו ויפאר ענוים בישועה" מגור מסביב ועקת אויב, אשר הציקו את לבבם בשלש השנים כל ימי גזרת השמד על ידי אנטיוכוס חלפו כליל, ובמקומם באה בלבם תקוה לימים טובים לישראל ותגל נפשם בישועת ה'.
החנוכה הזאת היתה לאות ועדה, לא לבד על הנפלאות והתשועות שעשה ה' כימים ההם, כי נתנו גבורים ביד חלשים, רבים ביד מעטים ורשעים ביד צדיקים, כי אם גם אות נצחון לתורת ישראל על הבלי עבודת האלילים, המשוחים בששר השכלה וחכמה יונית, נצחון אלקי ישראל על לא־אלהים אשר לעמי הקדם. מכל ערי יהודה נקהלו אל ירושלים לחג את חג החנוכה, שנמשך שמונת ימים. ליהודים היתה אורה ושמחה ובכל בתי ירושלים העלו נרות לאות שמחה על התורה, אשר שבה להיות נר לרגלם ואור לנתיבתם. האחים החשמונאים ביחד עם חכמי ישראל שקדו לעשות זכר עולם להתשועות והנפלאות אשר נעשו לעם ישראל בימים ההם ושמו לחוק לעשות את שמונת ימי החנכה לימים טובים בישראל. והימים האלה נזכרים ונעשים בכל דור ודור ובכל מדינה ומדינה, מקום יבואו היהודים זה יותר משני אלפים שנה, ומני אז ועד הנה יאירו הנרות הללו לזכר עולם על התשועות הגדולות שנעשו לישראל בידי אדירי־אמונה וכבירי־הרוח, גבורי החשמונאים.
זאת היתה החנוכה הרביעית, חנוכת בית ה' על ידי יהודה המכבי, בעשרים וחמשה בכסלו, בעצם ימי הנצחון של אבותינו הגדולים החשמונאים על אויבי ישראל ותורתו.
<h2>ה. החנוכה שלעתיד לבוא</h2>
כל בתי המקדש ההם, שהחנוכות שלהם עברו לפנינו בקוים כוללים וחטופים, כלו ואבדו מן העולם. גם הבית הזך והטהור של זרובבל ועזרא, שהגבורים החשמונאים החזירו לו קדושתו, אחרי שבאו בו פריצים ויחללוהו, גם הוא איננו כבר. ואם נשים לב, שהבית הזה האחרון קם בזמן שלא היה לישראל שלטון ומלכות ונבנה "לא בחיל ולא בכח, כי אם ברוח ה'": אם נשים לב, שמלכי הגוים התאחדו בצדקת פזרונם עם נדבת לבם של ישראל ושכם אחד שאפו להקים את הבית ההוא, שה' צוה עליו; אם נשים לב, שמלכי הגוים הגינו על הבית בכל כח שלטונם: ואם נשים לב, לבסוף, לההוקרה ולרגשי הערצה שרחשו מלכי הגוים בזמן ההוא לתורת ישראל, שלשמה נבנה ההיכל ההוא - אז יתברר לנו, שמראש וראשון נועד בית ה' הזה האחרון לשמש בית מקדש של גלויות, יתברר לנו, שמראש וראשון היתה תעודת הבית ההוא לשמש מרכז התורה לעם ישראל בזמן היותו בשעבוד לעם אחר. ובעקב זה עלה בזמן הבית ההוא ערך התורה בעיני כל ישראל ובעיני העמים פי כמה, [?חסר?] מלחמה. אז, בימים ההם מצאה התורה מפלס לה בבתי ישראל ובהם תשב עד עולם.
מלכות יהודה נפלה, בית־המקדש חרב וישראל הלכו בגולה, אבל "לכל מקום שגלו שכינה עמהם". השכינה של תורת ישראל גלתה עם עם ישראל, וגם בתוך הגולה, בתוך מצוקת הגלות, היו בתי ישראל פתוחים לרוחה לאכסניא של תורה. "בקרבך קדוש (אפילו) ולא אבוא בעיר", (הושע י״א, ט').
הנרות הללו של החשמונאים באים אלינו מדי שנה בשנה ומביאים לנו ברכת־שלום מאבותינו הגבורים לבניהם, שעודם תמימים עם תורת ה' אלקינו. אבל יחד עם זה הם מזהירים ומכריזים להמשיך את התעודה הקדושה שהתחילו האבות ההם. הם מזהירים ללחום את מלחמת תורת ה' בעוז ובאומץ הלב, ולא לפחוד את הצרות ולא להתפתות מן הטובות, ולשאוף תמיד לנצחון יותר גדול ויותר מזהיר של התורה ההיא, ולבנות לה מבצר עוז וחוף בטוח בכל בית בישראל.
מה שהנבואה הבטיחה לזרובבל, "לא בחיל ולא בכח, כי־אם ברוחי", נעשה לעיני המכבים מציאות ממש. הם ראו שהתורה־אור יכולה להתקיים גם בלעדי שמירה ותמיכה בכח מחוץ, גם בלי שלטון ומלוכה. הם ראו שהתורה היא "מנורת זהב כלה וגלה על ראשה ושני זיתים עליה, אחד מימין ואחד משמאל", זאת אומרת, שהזיתים, שמשקים את המנורה שמן ממנה היו, כמו כן התורה. את הכח האלקי, שמחיה ומקיים אותה, היא נושאת בקרבה, כי לולא זאת, "איכה ירדוף אחד אלף ושנים יניסו רבבה!" החשמונאים ראו בעיניהם, שסך קטן מלא שמן טהור מספיק להדליק את המנורה הטהורה, שתהא דולקת ודולקת עד עולם.
הניחו לאחרים לבנות היכלות מרהיבי עין, למען כפר בהם את מעשיהם הרעים והחטאים לה' ולאדם, הניחו להם לסגור את התורה בבתי־כלא המפוארים שהם בונים לה. הניחו לאחרים לפתוח לרווחה את בתי ה' שלהם לתרבות זרה, לרוחות רעות, המנשבות בעולם, ולתורות, אשר לא צוה ה'. אותנו קורא רוח הקודש של החשמונאים להאיר את בתינו בנר־מצוה ותורה־אור ולהמשיך את עבודת החנוכה הרביעית של החשמונאים עד שיצא כנגה צדקת התורה שלנו והאמת שבה, ועד שנהיה זכאים על ידי העבודה הזאת לחנוכה החמישית והאחרונה, שאותה חזה ברוח ה' יחזקאל בן בוזי בקבוץ גליות כל ישראל בארץ־ישראל ובהקמת הבית לעתיד לבא בירושלים עיר הקודש, "ובהמלא כבוד ה' הבית". הנביא ההוא נבא, שמסביב הבית ההוא נקבצו ובאו כל בית ישראל "ולא יטמאו עוד בית ישראל שם קדש, המה ומלכיהם... בתתם ספם את ספי ומזוזתם אצל מזוזתי והקיר ביני וביניהם" (יחזקאל מ״ג), ר״ל, לא יחצו עוד את התורה והחיים "בקיר" לשנים, לומר שם (בין מזוזות בית ה') התורה וכאן (בחיים) המדע, שם ה' וכאן אנחנו, אלא התורה והחיים יהיו לאחדים בידינו. ומכאן תצא תורת־חיים זו לכל העולם, "כי מים יוצאים מתחת מפתן הבית (בית ה') וגאו המים והיו לנחל אשר לא יעבר" ושטפו המים, היוצאים מן הקודש, את כל החיים והיו כולם משקה ממעין התורה אשר לא יכזבו מימיו. "ועל הנחל יעלה על שפתו מזה ומזה כל עץ מאכל, לא יבול עליהו ולא יתום פריו, כי מימיו מן המקדש המה יוצאים (שם מ״ז).