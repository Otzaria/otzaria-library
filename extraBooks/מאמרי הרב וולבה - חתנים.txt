<h1>מאמרי הרב וולבה - חתנים</h1>
<h2>מאמרי הדרכה לחתנים</h2>
<h3>שיחה ראשונה</h3>
אמור נא לי, חתן יקר: מהו לדעתך, הבסיס המשותף אשר עליו אתם רוצים לבנות את ביתכם?
-כמובן: ההבנה, ואף האהבה ההדדית!
-הבנתי שכך תענה לי, עכשיו תרשה לי שאלה אכזרית, וסלח לי על גישתי המפוכחת, העלולה לנפץ דמיונות ורודים. אבל הלא שיחתנו מיועדת להכנת חיי הבית, ומוטב שנתרגל בגישה מציאותית אל יסודות החיים המשותפים של איש ואשה. בהרבה ענינים הרי המציאות היא לגמרי אחרת ממה שבני ישיבות מתארים לעצמם, וגם כשנעמוד בע"ה על המציאות כמו שהיא, עדיין נמצא די רוממות והרחבת-דעת בבית כפי שנתאר אות. –שאלתי אליך היא: יתכן מאוד, שאחרי החתונה יתגלו חילוקי דעות ביניכם, יתגלו אפילו בדברים מסוימים שאין כל הבנה ביניכם, ונמצא כי "הבנה הדדית" היא יסוד רעוע למדי, ואשר לאהבה- הלא רק "אהבה שאינה תלוי בדבר סופה להתקיים", ואהבה התלויה בדבר יכולה ליהפך פעם לשנאה ממש... לאד תוכל להיות בטוח באהבתך "שאינה תלוי בדבר", אי לזאת, גם היא אינה בסיס חזק לבית.
-בכל זאת אחשוב שנגיע לאהבה. אינני מתכוון למה שאנשי הרחוב קוראים אהבה, שעליה התבטא החזון-איש זי"ע: "מה שהם קוראים "אהבה", אנחנו קוראים "כרת"! בן-תורה המאמץ לעצמו את "אגרת הקודש" של הרמב"ן כמדריך לחיי האשות- הוא יודע כמה גדול החיוב לטפח יחס של אהבה וקירבת הדעת בינו לבין אשתו.
-נכון. בכל זאת: האם האהבה לבדה היסוד לבית? הרי מדובר על חיים משותפים יום-יום, שנה- שנה עד מאה ועשרים, במצבים שונים ובמצבי רוח שונים ואין בית שאין בו עידון-ריתחא, ואז יתכן מאד שאהבה תיהפך לשנאה, ואף שנקוה שזוהי תופעה חולפת, אבל איזה יסוד נושא במצב זה את הבית, לבל יתרחב הפער שפעם נתגלה, ולבל ייהרס הבית חלילה?
-אתה מפחיד אותי. אקוה כי למצבים כאלה לא נגיע בע"ה!
-אין כונתי להפחיד אלא להרגיע אותך, ולהראות לך יסוד חזק המחזיק את הבית גם במצבים כאלה, והוא:
"טוב לגבר כי ישא עול מנעוריו-עול אשה" (קהלת רבה ג, כד).
זהו היסוד, להתחתן- -פירושו: אני מקבל על עצמי עול אשה זו, לשאתה בכל מצב, בכל זמן, ולעולם לא אהיה פורק עולה מעלי!
ננסה לבאר משמעות "עול זה".
א. מרן "החזון איש" זי"ע אומר: "טבע שלה להתענג על חנה בעיניו, ואיליו עיניה נשואות". זה דורש שימת לב תמידית! לובשת שמלה- ומצפה למילה טובה. עוטפת מטפחת, ומקוה שתמצא חן בעיניו, ואם אינו רואה כלל, ולא איכפת לו אם המטפחת כחולה או ירוקה, מתאימה או בלתי מתאימה- היא מאוכזבת. מבשלת ארוחת צהרים וטורחת שתהיה לפי טעמו. הוא בולע את האוכל ובקושי נזכר מה בא לפיו, וממילא אינו יכול לומר לה איזה שבח על טוב טעמה. זוהי שוב אכזבה בשבילה.- בבית יש צורך באיזה תקון- אינו שם לב לזה כלל. היא תלתה איזו תמונה על הקיר, שמה עציץ על השלחן והכל בשבילו- והוא אינו רואה מאומה! ולאט לאט היא נוכחת לדעת שבעלה אינו מעונין כלל בדברי הבית שהם עבורה תוכן חיים ממש. מדברים קטנים כאלה נוצר במשך הזמן ריחוק ופירוד וכל אחד חי את חייו לעצמו- ה' ישמרנו מזה!
הוי אומר: היסוד הראשון בנשיאת עול אשה- שימת לב אליה, אל עניני הבית, אל עמלה ועבדותה!
-הרשני נא לדייק בדבריך: אמרת: דברי הבית שהם עבורה תוכן חיים ממש. אני חושב, כי אוי ואבוי לאשה- וגם לבעלה!- אשר דברים פעוטים כאלה הם תוכן חייה! תוכן חיים היא עבודת ה', מעשי חסד, מחשבה בעניני תורה, שמירת הלכה!
כך חושב כל בחור. הוא מחפש באשה- "חברותא". ואם אינה יודעת ללמוד גמרא, לכה"פ תהא בעלת מחשבה ובעלת מעשים, כמובן, הוא יבחר לו אשה כשרה המקפידה על הלכות הבית במסירות. אבל תסלק ממחשבתך לגמרי את התפיסה המוטעית הזאת שאשה צריכה להיות שקועה במחשבה ובדברים גדולים. תוכן חיי האשה הוא הבית!
כמעט שאין גבר משיג ומבין זאת, כיצד אדם יכול למצוא סיפוק ומילוי בענינים פעוטים כאלה. כאן אנו מגיעים לנקודה חשובה מאד: הבנת השוני המוחלט בין איש לאשתו.
בחיים המשותפים של בני הזוג מתגלות במשך הזמן תכונות אצל שניהם שלא ידעו עליהן מראש. לומד כל אחד להכיר אצל השני כוחות, מצבי רוח, הרגלים הזרים לו, זה פשוט ואינו מיוחד לבני זוג. גם חברים לחדר בפנימיה שמים לב לתכונות השונות של כל אחד ואחד, ויודעים שצריכים למצוא דרך שלא להפריע אחד לשני. המיוחד בבני זוג הוא, שמגלים בצד השני דברים שהם זרים לגמרי ובלתי מובנים להם, למשל: דרך המחשבה של האשה שונה מזו של האיש. אופן תגובתה שונה לגמרי מזה של האיש. ככל אשר ינסה לשכנע אותה לקבל הילך המחשבה שלו ולהודות כי אופן התגובה שלו יותר נכון- אינו מצליח. ברבות הימים יוכח לדעת, כי בזה נתקל בנקודות האופיניות של האשה, ועליו להשלים עמהן, ללמוד אותן ולסבול אותן. זהו "עול אשה".
ויש תכונות והנהגות שהן לא רק זרות לגבר, אלא הן גם מרגיזות אותו, אם מפני שאין בהן שום הגיון אם מפני שהן מפריעות לו. מוזמנים למסיבה לשעה קבועה" בהגיע הזמן לצאת מהבית, היא עוד בעיצומה של ההכנה, ויתאחרו שעה ארוכה. יש לה פחדים משונים מחרקים וכדומה. נקוט כלל בידך: בדברים "מרגיזים" כאלה ובהרבה כיוצא בהם בא לידי גילוי ההבדל המהותי בין איש לאשה, ודוקא כאשר שמים לב להם, וסובלים אותם אז האיש קבל על עצמו "עול אשה".
עד כמה ניתנו תכונות להשתנות? נגיע נא בעצמנו: האם עלה בידנו לשנות תכונה, ומכש"כ שלא השתנינו במידותינו. אי לזאת, לא נדרוש גם מנשינו דבר שהוא למעלה מיכולתנו! (יעוין נא בפירוש על אבות של החסיד יעבץ פרק ג' משנה כ).
זהו "עול אשה": האשה עם כל הזר לנו ועם כל המרגיז אותנו- וטוב לגבר כי ישא עול מנעוריו, בסבלנות ובאורך רוח, ולא יכעס ולא ידרוש ממנה להשתנות, "ועל כל פשעים תכסה אהבה"!
-האם זה אומר, כי הבעל חייב תמיד לוותר, וכי אין לו לדרוש מאומה מאשתו? ודאי שלא.
הרי אשה מפליאה לעשות להסתגל אל בעלה, להרגליו ולדרישותיו, למידותיו ולכוחותיו, טבע האשה להסתגל! זאת ועוד: כל אשה רוצה שבעלה יהיה "הרב בביתו", שהוא יהיה הקובע בעניני הבית וינהיג את הבית. ותהא האשה בעלת רמה גדולה מאד בפקחות והשכלה – בכל זאת מטבעה היא רוצה להשען על בעלה ולראותו כמנהיג בחייה ובביתה. אין, איפה לנהל את הבית בויתורים תמידיים לרצון האישה. גם לא יהיה הגבר ענו בביתו יתר על המדה שלא לדרוש ולבקש מאומה. אדרבה, יגיד בפירוש מהו לפי טעמו ומה לא, באוכל ובסידורי הבית כולם!
ממה שהבעל הוא "רב בביתו" יוצאות הלכות שונות. אצל אוה"ע דין קדימה לאשה בכל עניני דרך ארץ: היא נכנסת ראשונה, אותה מכבדים ראשונה. לא כן אצלנו: בכל הענינים של כבוד הבעל קודם לאשה, רק בעניני חסד היא קודמת, ואין לבעל לוותר על כבודו, כי בזה הוא מערער את יסודות הבית, עליו לדעת כי הוא צריך להיות המנהיג בביתו!
אין זה אומר חלילה, כי עליו לנהוג רודנות בבית, לגזור גזרות ולדרוש בתקיפות יתר, להקפיד ברוגזה ח"ו על מילוי ציוויו ולדכא רצון המנוגד לרצונו. כמובן- זאת אינה הנהגה של תלמיד חכם! אך על זה ידובר בע"ה בפרק אחר.
ב. נשיאת עול אשה מפרשים חז"ל בשני כללים למעשה: "אוהבה כגופו ומכבדה יותר מגופו" (יבמות סב:) (רש"י יותר מגופו- דזילותא דאשה קשה מדגברא", ובסנהדרין עו: כתב: "והמכבדה- בתכשיטיו נאין").
גדר "אוהבה כגופו" הוא כנראה ענין "ואהבת לרעך כמוך" בכל חומרו, "כמוך" ממש, ובכל מצבי החיים. לרדת תמיד לסוף הרגשתה, להרגיש בצערה ובשמחתה ולהיות נושא בעול אתה, "ולא יטיל אימה יתירה ויהיה דבורו עמה בנחת ולא יהיה עצב ולא רגזן" (טו' אשות יט)
"מכבדה יותר מגופו" – אין הכוונה לגינוני דרך ארץ אשר "לפעמים יחס של כבוד וחרדת ד"א מראה חסרון קרבה, וצריך להתיחס ביחס יותר מקורב אשר חרדת הכבוד וד"א לא ימצא לו מקום" (מרן החזו"א זי"ע).
"כבוד האשה" הוא ענין יסודי: הבעל קובע את מעמד אשתו בבית, האשה עושה מלאכת הבית בחפץ לב, ואילו מלאכות פשוטות, אבל היא רוצה להרגיש הרגשה מלכותית בתוך ביתה, ושיש לה מעמד מכובד בעיני בעלה ובעיני ילדיה. אם בעלה מכיר לה טובתה ושם לב למסירותה, אז היא מרגישה את עצמה מכובדת. ובאמת אין קץ להכרת הטוב שהאיש חייב לאשתו
-דיין שמגדלות את בנינו לתורה ומצילות אותנו מן החטא" (יבמות סג).
אם אין הבעל מתענין כלל במעשיה, וכל מה שהיא עושה הוא מובן מאליו בעיניו, ועוד שמתרגז על כל דבר קט שאינו לפי רצונו- היא מושפלת בעיניה ומרגישה את עצמה כעוזרת בית בביתה, "וזילותא דאשה קשה מדגברא".
יש לשמר על עצמאות מסוימת של עקרת הבית ולתת לה להחליט בעצמה בענינים השונים של הבית, שלא תהא תלויה לגמרי ותמיד ברצונו וקפידתו. זוהי רעה רבה אם נוטלים מהאשה את כל עצמאותה, כי ברבות הזמנים לא תעיז להחליט מאומה, ובשום מצב מבלי לשאול בעצת בעלה. אם ילד נופל למשכב –מה לעשות, אם לקרא לרופא, וכדומה, מלבד מה שהרס הבעל את מעמדה על ידי הנהגה זו, הוא בעצמו יסבול מהתוצאה, כי בכל שאלה קטנה תצטרך להפריע לו.
ואמרו "מכבדה יותר מגופו", על דרך שאמרו "כבוד חברך כמורא רבך", וביאר אדמו"ר מרן ר' ירוחם זי"ע שאם ישתדל לרומם כבוד חברו עד דרגת "מורא רבו", אז אולי יצא ידי חובת כבוד חברו, כי כל כך קשה לכבד די הצורך.
ולמעשה הרי "מאני מכבדותא" (שבת כי"ג), ומצד הדין חייב הבעל לקנות לאשתו שמלה חדשה לקראת כל רגל, ומדי פעם יכבד אותה בקישוטים נאים כדברי רש"י הנ"ל.
ומה רבה האזהרה: "לעולם יהא אדם זהיר באונאת אשתו, שמתוך שדמעתה מצויה אונאתה קרובה" (ב"מ נ"ט), כלומר: אסור להעליב את אשתו!
<h3>שיחה שניה</h3>
שבת קיח: "א"ר יוסי מימי לא קריתי לשורי שורי ולאשתי אשתי אלא לשורי שדי ולאשתי ביתי". תמוה ראשית מאי קמ"ל, ושנית דלכאורה איפכא היה לו לקרוא לביתו אשתו, כי כמו שהשור משמש לשדה, כך הבית משמש לאשה, כי רק כיון שנושא אשה זקוק לבית לדירה. ובהכרח כוונת ר' יוסי כי העיק הוא הבית, אלא שהאשה היא עיקר הבית, אך התכלית והכוונה הוא הבית עצמו. ומהו "הבית"? זה מתבאר בהא דברכות: "הרוצה ליהנות יהנה כאלישע, ושאינו רוצה ליהנות אל יהנה כשמואל הרמתי שנא' ותשובתו הרמתה כי שם ביתו וא"ר יוחנן שכל מקום שהלך שם ביתו עמו", שכל מקום שהיה הולך שם היה נושא כל כלי תשמישי בית עמו ואהל חנייתו שלא ליהנות מן אחרים (רש"י). הרי "ביתו עמו" היינו שאינו נהנה משל אחרים. זהו גדרו של בית, שאדם מוצא בו כל סיפוקו ואינו זקוק לאחרים. וזוהי שלימות האדם. כך מבאר הזוה"ק כי הנשמה לפני ירידתה לעוה"ז נהנית מזיו עליון, אבל רק בבחינת "בור" שמתמלא רק ממה שממלאים אותו ואין לו מעצמו כלום, וכאן האדם נהיה לבאר שנובע מעצמו, וזהו "שתה מים מבורך ונוזלים מתוך בארך" (עיי' זוה"ק ח"א בלה ע"ב), ולכן שונא מתנות יחיה כי זה מראה שהוא חי מעצמו ואינו נהנה משל אחרים. ענין גדול זה משתלם בבית ששם מגיע האדם עם אשתו לתכלית זו להיות שניהם ביחד בבחינת באר ומעין ולא להיות זקוקים לאחרים.
<p style="text-align:center;">*        *<br>*</p>
בראשית מס' אבות מעמידים חז"ל את האדם על עבודתו על פי התוה"ק שקבל מרע"ה מסיני: מגלים עמודי העולם (תורה, עבודה וגמ"ח), יסוד האדם באהבה ויראה (אנטוגנוס) ותיכף לזה מגלים ענין הבית:
"יוסי בן יועזר אומר יהיה ביתך בית ועד לחכמים, והוה מתאבק בעפר רגליהם והוי שותה בצמא את דבריהם".
אומרים לנו בזה, כי תוכן הבית צריך להיות אהבת חכמה ואהבת חסד. וכמובן" עד שיצליחו לעשות את הבית "לבית ועד לחכמים" ולהכניס אורחים שירגישו בו נעימות, צריכים בני הזוג להשרות ביניהם אוירה של אהבת חכמה וחסד.
חכמה: כתוב בארחות חיים להרא"ש: "קבע עתים לתורה קודם אכילה ושכיבה ודברת בם על שלחנך והזהרת באנשי ביתך להדריכם ע"פ התורה בכל הדברים הצריכים אזהרה, לשמר פיהם מלהתחלל" (סי' מד).
שמעתי בזה דבר מהגאון ר' דניאל מקלם זצללה"ה שאמר שהרא"ש מורה לנו בה שהאיש צריך לאמץ לעצמו אופן של דיבור קל בדברי תורה, להגיד לאשתו דברים ערבים ומתקבלים, וזוהי הוראת "ודברת בם על שלחנך".
הרי במיוחד בשביל אשתו ובני ביתו עליו להטריח לומר דברים נאים מבלי להעמיק יותר על מדת הבנתם.
אין זאת עבודה קלה לבן תורה היגע תמיד ללון בעומקה של הלכה דווקא. לעזוב דרך העמקות להגיד דברים פשוטים ונעימים. זאת ועוד: כל שעותיו קודש ללימוד ש"ס ופוסקים, ואשתו צריכה לשמע ממנו דרי חיזוק ומוסר וביאורים מאירים בתנ"ך ואגדתא, וזוהי טרחה מיוחדת להכין עבורה דברים כאלה- זהו "ודברת בם על שלחנך"!
ויש להדריך בת זוגו בכל עניני הלכה הצריכים חיזוק, אם בהלכות שבת המרובות, אם בעניני מדות ולשון הרע, אם במליחת בשר או בהלכות חפיפה וכו'.
לפעמים מתגנבת מחשבה זרה לתוך לב ת"ח, לחשב: "הלא "רק" אשה היא, ומה איכפת אם אינה מדקדקת כל כך בהלכות".. חס ושלום לחשב ככה, ועל זה מזהיר הרא"ש: "והזהרת באנשי ביתך להדריכם בכל הדברים הצריכים אזהרה, לשמור פיהם מלהתחלל"! הרא"ש מפרט דווקא שמירת הפה, שגם בדבר נפוץ זה אין להתיאש ח"ו מלהזהיר בני ביתו עליו.
הרבה פעמים מתאכזב בן תורה מהבנת אשתו בדברי תורה שהוא אומר לה, הוא רגיל במחשבות עמוקות בביאורי חז"ל ודברי מוסר, והנה הוא נוכח לראות כי אשתו אינה מעמיקה די הצורך, ומה גם אמירת דברי תורה על השולחן- היא מפסיקה אותו כי נדמה לה שהתינוק בכה וכדו'.
זה נוטל ממנו את כל חשקו לשוחח אתה בדברי תורה, ואף נדמה לו כי חבל על דברי תורה יקרים לומר אותן כשאין אשתו מעונינת לשמע או אינה מתרכזת די הצורך. אולם ידע נאמנה כי גם מה שיגיד לאשתו מבלי שמבינה כל צרכה, ומבלי שמתרכזת היטב- דברים רצויים הם, ושלם ביתו תלוי בהם, ועליו להמשיך תמיד לומר דברי תורה על שלחנו ולשמח אשתו בהם, ואפילו אם נדמה לו שהוא אומרם לשוא הלא "גדול השלום ששם שנכתב בקדושה אמר הקב"ה ימחה על המים בשביל השלום להטיל שלום בין איש לאשתו" (במדבר פי"א, ט"ז), ודברי תורה שבעל אומר לאשתו אפילו אם נדמה לו שהם לשוא, אינם גרועים משם הויה שנמחה על המים להטיל שלום בין איש לאשתו, הן יגיד ויגיד תורה לאשתו, וירבה השלום ביניהם בזכות התורה!
עד כאן דברנו על דברי תורה על השלחן. הרבה פעמים יש לאשה ענין לברר עם בעלה, אם בהשקפות אם בהלכה, והוא אינו פנוי לשוחח כי כל זמנו קודש ללימוד וגם בערב הוא לומד עם חברו עד שעה מאוחרת. הרי אין לו זמן כלל לשוחח עם אשתו או ללמוד אתה, ואולי רואה האברך בזה סימן לעלייתו בתורה שאינו מוצא זמן לשיחה עם אשתו!
אך בוא וראה דברי איש אלוקים קדוש: הגאון ר' עקיבא איגר זצללה"ה כותב באגרת אל ידידים אחרי מות אשתו: "מי מקרוצי חומר יודע גודל צדקותה וצניעותה יותר ממני. פעמים רבות היה לי משא ומתן עמה בויכוח ביראת ה' עד חצי הלילה" (מכתבי רע"עא סי' קמ"ט), ומי האיש שיבא אחרי המלך את אשר כבך עשהו, ומי יחזיק עצמו מתמיד וקדוש יותר מהגאון הקדוש, שאומרים עליו שהיו לו 36 שעורים קבועים כל יום, ובכל זאת מצא זמן למו"מ עם אשתו "בויכוח ביראת ה' עד חצי הלילה"!
יספיקו דברים אלה לכל אברך, מתמיד וירא שמים שידע כיצד לשתול חכמה בתוך ביתו!
<p style="text-align:center;">*        *<br>*</p>
חסד: רבינו ר' חיים ויטאל זללה"ה אמר: כי מידותיו של אדם נמדדות אך ורק כפי יחסו אל אשתו. כלומר: אדם העוסק בגמח עם המון אנשים, מלוה ונותן, מבקר חולים, מנחם אבלים, משמח חתן וכלה וכו'- בודאי ישחק ליום אחרון בבוא עת פקודתו, כי זכויות רבות לו במעשה חסד. אבל ידע נאמנה, כי בשמים בודקים איך התנהג עם אשתו, עם גם עמה גמל חסד כל ימיו- אשריו וטוב לו. אך אם אותה הקניט והזניח, בביתו כעס והקפיד ללא רחם, ללא חסד ונשיאות בעול- זה מכריע את דינו, ולא יזכרו לא מאומה מכל חסדיו שעשה עם אחרים!
די בדבר נורא זה לעורר כל אחד ואחד, לבל יהיה טוב לב מחוץ לביתו וקפדן ורע לב בתוך ביתו, ומבשרו לא יתעלם!
נקצר כאן בביאור הנהגת הבית כי הננו מאריכים בזה במקומות אחרים.
נזכיר כאן עוד נקודה אחת החשובה ליצירת רוח טוב בבית, והיא הנהלת המשק הכספי. גם בזה אין להנהיג שררה, שהבעל שולט בקופה ונותן לאשתו בצמצום להוצאת הבית ואולי אף אינו מודיע לאשתו כלל היכן הכסף מצוי, ואם יש לו חשבון בבנק אינו רושם אותו על שם שניהם. הנהגה כזו מגוחכת היא במקרה שגם האשה עובדת ואולי רוב פרנסת הבית במעשה ידיה. אולם, גם אם אינה עובדת באיזו משרה והוא המפרנס, יש לנהל את הכספים בשותפות ובהתיעצות על ההוצאות (אם האיש אינו מעדיף למסור עניני הכספים כלם ליד אשתו, בידעו כי יוכל לסמוך עליה בהיותה חסכונית ורגילה בהחזקת כספים).
יהיה איך שיהיה בחלוקת התפקידים בשטח הכספי, על אחת יש להקפיד: בשום אופן אין להוציא כסף למעלה מן היכולת מלבד במקרה של פקוח נפש ח"ו! אין להזדקק להלואות אם אין חשבון מהיכן לפרוע אותן לקניית דברים שאין בהם הכרח חיוני!
כשהגיע הזמן שאינם יכולים עוד להתפרנס ממעשה ידיה, שגדלה המשפחה ואין הקומץ משביע, או אינה יכולה עוד לעבוד בחוץ מבלי שזה יפגע בחינוך הילדים, ידעו כי הגיע הזמן שהבעל יקח על עצמו עול הפרנסה, וישתדל למצוא משרה המתאימה לרוחו, אבל אל ישאו עיניהם להלואות שיצטרך לגלגל בחיפוש כסף יום יום, לשלם למלווים ולפרנס ביתו, וחובותיו יגדלו כל יום יותר באין שום סיכוי שיוכל לפרוע את כולם- ה' ישמרנו מדרך כזו, שאין בה רוח תורה ויראה!
<p style="text-align:center;">*        *<br>*</p>
בית אשר חכמה וחסד ממלאים אותו ובני הזוג מכלכלים את חייהם ודבריהם במשפט, הוא באמת "בית": שם מוצאים בני הזוג כל סיפוקם ואינם נהנים מאחרים, וכאשר כן, יוכלו לעשות גם ביתם "לבית ועד לחכמים", יהיו תלמידי חכמים אוהבים לבקר אצלם כי ירגישו כלם באוירה הנעימה וישימו לב כי אהבת חכמה שוררת שם. גם יהיו עניים בני ביתם כי גם הם ירגישו עצמם בטוב, כי בני הזוג ידעו לקרב אותם ולטפל בהם כראוי.
מי הם באי ביתם- זה תלוי בחכמתם של בני הזוג, שידעו לבחור להם ידידים וחברים שיוסיפו להם בתורה, וביראה ובמידות, כל זוג זקוק לחברה של זוגות אחרים, אי אפשר לחיות בבדידות, בבית שבמשך שבועות שלמים אין מישהו בא לבקר, משהו רקוב...
-השינו הגדול בחיי צעיר הוא, לראות בביתו המרכז בחייו, כל עוד שהיה רווק לא ידע מזה, בהיותו בישיבה אהב להתידד עם חברים, אהב לבקר אצל הורים, קרובים וידידים וראה אושר בקשירת הרבה קשרים, אחרי החתונה נהיה ביתו מרכז חייו, הוא יוצא ללמוד, וממשיך להיות קשור לידידיו, אך נקודת הכובד של חייו היא מעתה-ביתו, אם הוא מבקר חבריו, הולך עם אשתו, גם לחוג משפחתו הוא מכניס את אשתו- אינו עוד "לבדו".
בני הזוג ימשיכו לכבד הוריהם ולבקר אצלם, אבל אותו קשר הדוק שהיה ביניהם לפני החתונה נחלף מעתה ליחס לבבי מאופק: "על כן יעזב איש אביו ואמו ודבק  באשתו וכו'"- על דברים שבינו לבין אשתו אין הבן מדבר עם הוריו, וכאשר הוריו מותחים בקורת על אשתו, הוא עומד לצדה בלי שום הסתייגות, גם האשה תיזהר מלדבר עם הוריה על ענינים שבינו לבינה, אלא אם כן בהסכמת בעלה.
כן הוא ביחס לשאר הקרובים. לחברים וידידים, יש תחום שעליו אין לדבר עם אף אחד מהם ואין לקבל "עצות טובות" מדודים ודודות, והוא – הדברים שבינו לבינה ובכלל עניני הבית ששניהם סידרו ביניהם, אם זקוקים לעצה- יפנו אל מי שמוחזק כבעל עצה בענינים אלה, זהו דבר שמקשר מאד בני הזוג זה אל זה, שסומכים אחד על השני שלא יגלו מעניניהם המשותפים לאחר, וסודם המשותף יישמר לחלוטין.
<h3>שיחה שלישית</h3>
עד כה הדריכו אותנו מאמרי חז"ל ומעשי גדולים, כעת ננסה לעמוד על תכונות הצעיר הבא ליסד ביתו, בכדי שנדע את אשר לפנינו.
יש חתנים ההולכים לקראת חתונתם בשמחה טבעית, ויש אשר הולכים כאילו נזק לרוחניות כרוך בה, ללימודם ולטהרתם, וגם הראשונים, שהשמחה הטבעית מנת חלקם – אולי יותר מדי בטוחים הם בעצמם שידעו להעמיד ביתם על תילו, כי מי כמוהם יודע לכלכל דבריו במשפט, ויתכן כי אלו ואלו טועים.
הבה נתבוננה במעבר בין רווקות לחיי בית.
תמיד זוהי מהפכה פנימית. הרווק עומד ברשות עצמו וכל מחשבותיו, דמיונותיו, צרותיו והנאותיו מרוכזות בעצמו, פתאום מיום חתונתו, הוא מוצא את עצמו חי בצוותא בלי מחיצות, ומעת במדה רבה מאד אינו יכול לחיות לעצמו. הוא צריך להתחלק עם אשתו בתכניות, בתענוג ובצער, בשאיפות ובוויתורים. "ויקרא שמם אדם"- הוא "אדם רק עם אשתו ביחד! זה מפנה חד בחיים!
אם כל אדם מרגיש במהפכה פנימית זו, ביותר מרגיש בה בן תורה.
הוא חונך- והתחנך לדחות את יצרו עד קצה יכלתו וגם לא להרבות שיחה עם האשה, ואולי גם התרגל לראות ביצר ואשה דברים טמאים ולא השכיל להבין שלימדוהו להתגבר על יצרו דווקא מפני קדושת ענין הזיווג. עכשיו בבואו להתחתן הוא צריך פתאום לקרב מה שהתרגל במשך שנים לרחק ולדחות. זאת ועוד: בחייו של בן תורה תופסת מקום חשוב ה"חברותא" אשר אתה הוא לומד בצוותא. תמיד הוא מחפש חברותא מתאימה לו בכשרון, במהירות התפיסה ובאופן ההבנה. אם מצא חברותא מתאימה, הוא מאושר ממש, בגשתו לעניני שידוכין הוא יודע אמנם בשכלו, כי אשה אינה יכולה להיות "חברותא" כזאת, שהרי אינה  עוסקת בגמרא כלל, ובכל זאת, מרוב הרגל "בחיפוש חברותות" הוא מחפש גם באשה- "חברותא", ואם לא ללימוד גמרא, לכה"פ לבירור עניני השקפה ומוסר. גישה זאת היא מוטעית מיסודה.
הפנימיה שבה בן ישיבה חי במשך שנים רבות, מזיקה להתפתחותו הרוחנית בהרבה ענינים. בפנימיה מתרגלים בחיים המנותקים לגמרי מהמציאות. הכל מוגש לאדם, הוא רק לוקח ואנו צריך לתת, - הוא נמצא תמיד בחברה ושוכח את האינדיבידואליות שבו. ההתבודדות הדרושה כל כך לבן מעלה נעלמת מתוך חייו. הוא רואה מסביב רק בני אדם בעל שאיפה אחת ואינו מעלה על הדעת שישנם עוד בני אדם כשרים בעלי שאיפה אחרת,
הוא רואה את עצמו ככבש בעדר ופוזל תמיד הצדה מה אחרים אומרים עליו. אין כאן עצמאות. לבסוף הוא רואה מסביב לו רק גברים וגדל בעולם "גברי". כל מושגיו מחיי חברה מוטבעים וחוויותיו ונסיונותיו בין אנשים. בחשבו על יסוד ביתו טבעי הוא שירצה שגם שם תימשך אותה חברה שהוא רגיל בה. אמנם לבו אומר לו כי אשה בעלת תכונות אחרות מגבר, אך לבו אומר לו גם כן כי השוני הזה אינו חיובי.
כל זה גורם שבן תורה ניגש בהסתייגות פנימית מסוימת אל יסוד ביתו, ואולי מקננת בלבו הרגשה כאילו מיטב שנותיו הולכות לסיומן עם חתונתו....
והנה האשה שונה באמת לגמרי מהגבר, בכל זאת אמרה תורה "על כן יעזב איש את אביו ואת אמו ודבק באשתו והיו לבשר אחד", "ודבק באשתו"- זוהי דבקות רוחנית, ממש כמו שכתוב "ובו תדבק", דבקות בלי מחיצות!
"והיו לבשר אחד"- זהו הקשר הגופני שהוא עוד יותר מדבקות, כי נהיו ממש "אחד", ואם התורה ציוותה כך, פשוט שזה אפשרי והכרחי – וגם טבעי, כי הבורא הכין טבעם של איש ואשה לכך שיהיו דבקים זב"ז ברוח, בנפש ובגוף, דבקות בלי מחיצות.
<p style="text-align:center;">*        *<br>*</p>
האשה מכרת באורחים יותר מן האיש (ברכות ט ע"א). האשה ניחונה בבינה יתר. אם האיש בעל מעלה, הוא בר דעת. דעת- הוא כח ההפרדה, לראות במה שונה דבר אחד מדבר שני הדומה לו. (בכל זה מחלק הלמדן בין שתי הלכות הדומות, לכאורה, זו לזו). וכאשר הוא מחלק ומפריד, הוא עומד על מהות הדבר. הוי אומר כי דעת הוא כח ההפשטה.
בינה הוא כח הצירוף ("צושטעלן"), הבנה אינטואיטיבית של הצד הדומה. ההבנה הזאת דרושה להכיר אדם. בתכונה זו ניחונה האשה. היא חודרת גם למצבי רוחו של בעלה, מבלי שיצטרך לדבר הרבה. מכח בינה זו היא יודעת הרבה פעמים ליעץ לבעלה בענינים שהוא נבוך בהם. ויש שומע לאשתו ומשתכר (דברים רבה פ"ד), ומה גם במילי דעלמא שבהם קבעו חז"ל לאשה דעה מכרעת (ב"מ נ"ט).
איש ואשה משלימין זה את זה. אנחנו מאמינים באמונה שלימה שהקב"ה הוא המזווג זיווגים, ושהוא ממציא לכל אדם אותה בת זוג שהכריזו עליה ארבעים יום קודם יצירת הולד, "בת פלוני לפלוני", ומותאמים שניהם זל"ז מתחילת יצירתם עד להפליא.
אי לזאת, אין לגשת לחתונה בהסתייגות, להיפך, יש לגשת מלכתחילה בכוונה להתאחד עם בת הזוג בהתאחדות גמורה. האשה צריכה לדעת את כל פנימיותו של בעלה, שאיפותיו, שמחותיו ודאגותיו, מה שעבר עליו ומה שעשה רושם עליו (מלבד חטאות נעורים וכדומה שאין תועלת בסיפורם ואשרי כסוי פשע). אין להסתיר מאומה מהאשה (ומה שאמרו משוכבת חקך שמור פתחי פיך- על סודות אחרים שנתגלו לו נאמר!). ובוא וראה קדוש עליון: הבעל שם טוב זצללה"ה שבעת חתונתו היה עוד "נסתר" כי עדין לא הגיע זמנו להתגלות. שנים רבות התחזה בעל עגלה פשוט, וכמה הצטער גיסו הג"ר גרשון קיטובר, רבה של ברוד, שאחותו נפלה בידי בור וע"ה, ולחץ על אחותו להתגרש ממנו, אך היא סרבה. כנראה גילה לה הבעש"ט תיכף את סודו, ועל כן הסכימה לסבול שנים רבות עוני ובזיון. שום אדם בעולם לא ידע, אבל לאשתו גילה.
<p style="text-align:center;">*        *<br>*</p>
עולמה של האשה הוא הרגש. האיש, ובפרט ת"ח השקוע במחשבותיו בתורה, רחוק מהרגשות ומהדברים שהאשה מוצאת טעם מיוחד בהם. מה איכפת לו, באיזה קיר איזו תמונה תלויה ובאיזה מקום על השלחן עציץ פרחים עומד וכדו'- הלא אלה הם דברים של מה בכך! אבל לאשתו איכפת! וכן באלפי דברים קטנים בניהול הבית וסידורו, וכל אשר מזלזל בהם הוא מזלזל ברגשותיה, ואם בדברים פעוטים כאלה הוא כך, בענינים יותר אישיים על אחת כמה וכמה שהזלזול ברגשותיה פוצע אותה. ומי יודע כמה לילות היא בוכה על חוסר שימת ליבו לרגשותיה!!
בתחום הרגש ישנן תופעות שהגבר נלאה להבין, לא פעם הוא נתקל ב"לוגיקה" נשית שאינה נראית לו "לוגיקה" כלל, רשמים ורגשות שלכאורה אין להם אחיזה במציאות כלל, והשכל הבריא מבטל אותם לגמרי, אבל האשה נאחזת בהם וכל הנימוקים אינם מועילים לשכנע אותה בטעותה. אין זה עוזר שהבעל יתרגז ויכעס – האשה בשלה. האיש צריך להשלים עם זה, ועד זקנה עליו ללמוד בתופעות כאלו – שעורים בלוגיקה נשית. כעס ורוגז הנם מוקצה מחמת מיאוס, ואם תלמיד חכם הוא, יזהר ויזהר: אם הוא רגזן וכעסן בביתו ידע נאמנה כי קרוב הוא לאבד צורתו וחזקתו כת"ח! כי הרוגז והכועס תמיד על אשתו אינו תלמיד חכם.
אל יהיה זה קל בעיני הבעל להכנס לרגשות אשתו ולהתחשב בהן. ברבות הימים תצמח לו מזה ברכה מרובה כל אשר הוא שם לב אל רגשי אשתו, היא תחזיר לו בכפלי כפליים שימת לב והרחבת דעת.
זאת ועוד: האיש אשר כל משאת נפשו היא העבודה בתורה, עלול להעדיף כל כך את המאמץ השכלי על הרגש, עד שהרגש שלו מצטמק, אבל "מצטמק ורע לו". כי סוף סוף גם לעבודה אנו זקוקים לרגש, אם לתפילה, אם למצוות בין אדם לחבירו, אם למוסר ולעליה. איבוד הרגש היא סכנה גדולה לרוחניות של האדם. היחס הקרוב אל אשתו מיל את הבעל מסכנה פנימית זו, הרגש שלו יהיה תמיד ער ורענן, לקיים "בית אלוקים נהלך ברגש"!
<p style="text-align:center;">*        *<br>*</p>
נסינו לעמוד על השונה באשה מהאיש ברוח וברגש. נשאר לנו לעמוד על נקודה אחת הקשורה בהבדל הגופני אשר ביניהם. מבלי להיכנס לענין הזיווג- שזה צריך להשאר בגדר תורה שבעל פה- עלינו לרמז כאן על ריתמוס החיים המיוחד לאשה. החילוף בין זמן הטהרה לבין ימי הוסת יוצר ריתמוס (קצב) אופייני בחיי האשה וממילא בחיי הבית כולו. בבית המושתת על שמירת ההלכה מורגש חילוף זה ביתר שאת.
בימי הוסת אין אשה שאין ראשה ואבריה כבדים עליה, כבדות זאת היא תוצאה מהפרשת רעל בתוך דם הנידות (מינוטוקסין) המשפיע זמנית על גופה וגם על רוחה. ידוע שבימי הוסת מביאה האשה פרחים לנבול בנגעה בהם באצבעותיה –בהשפעת רעל זה. הרבה נשים עלולות בימים אלה להתרגז בקלות, ומצבי רוח שונים תוקפים אותן אז. בימים אלה היא זקוקה ביותר לעידוד, לשימת לב ולהתחשבות, ודווקא בימים אלה חייבים בני הזוג להקפיד על כל דיני ההרחקה שלא להושיט מאומה מיד ליד, לעשות סימן היכר בעת הסעודה וכו'. בזה חייב הבעל למצוא דרך לעודדה ולהרים מצב רוחה באופן מיוחד. זה צריך מחשבה והתחכמות.
<p style="text-align:center;">*        *<br>*</p>
כאן המקום להצביע על השינוי שחל באשה המודרנית ואשר לא פסח גם על מחננו. הנשים לחמו במאה האחרונה על "שויון זכויות" ואף זכו לו במדה מרובה. האשה תופסת מקומה בחברה ועוסקת במקצועות רבים שהיו סגורים בפניה בעבר. היא היום עצמאית, משכילה, בבית היא משתתפת עם בעלה כמפרנסת, וממילא היא דורשת יותר מאשר במאה הקודמת. –בחוג שלנו נהיתה בתקופת לימו האברך בכולל האשה המפרנסת העיקרית, נפל בגורלה להיות מעמודי התווך של החינוך החרדי בתנועת בית יעקב, היא בעלת השכלה יהודית וכללית ברמה גבוהה. בידיעת תנ"ך והלכות לפעמים אינה נופלת כלל מבעלה, ואף בספרי מחשבה (כגון כוזרי, מכתב מאליהו וכדומה) היא לפעמים יותר בקיאה מבעלה.
מובן, שהאשה היום דורשת מבעלה יותר ממה שהסבתא דרשה מהסבא: יותר שימת לב, יותר נוחיות, יותר- רוחניות. האשה המודרנית גם במחננו בטוחה בעצמה ובערכה. כשהיא עוסקת בשידוכים, היא בודקת את המועמדים היטב אם רמתם השכלית ותוכנם הרוחני מספיקים לה....
דברים אלה אינם נעימים לשמוע, אבל לא נוכל לחסוך אותם. כאשר רוקדים עם החתן בחתונתו ושרים: "כיצד מרקדים לפני החתן, חתן נאה וחסיד" – האם אין כאן הודאת בעל דין שנתהפכו קצת היוצרות? חז"ל הקדושים לא התביישו לרקוד לפני הכלה, ולשיר "כיצד מרקדים לפני הכלה, כלה נאה וחסודה" –האם אכשר דרא? ודאי שלא. וחז"ל קבעו יש לרקוד לפני הכלה לחבבה על בעלה- האם זה נשתנה היום ומרגישים בתת ההכרה כי היום יש לחבב החתן על "בעלתו"?? ואיזה תוארים לחתן: "נאה" – הלא זה בזיון לחתן לשבחו בכך! "חסיד" הלא זה שקר, כי בודאי צעיר זה טרם הגיע לפרק י"ט במסילת ישרים (אלא א"כ הוא חסיד)! אולי כל מעמד וכל ריקוד זה – סימן הוא שהשתנה היחס, ועצמאותה החדשה של האשה גם במחננו עוררה רגש נחיתות מסוים אצל הצעירים, והוא מרגיש שצריך להדגיש יותר עת ערך החתן מאשר "לרקוד לפני הכלה"....
אנו כותבים דברים אלה בלי הסוואה, וידע החתן כי אין לו לגשת לחתונתו באיזו  שהיא הסתייגות, ואדרבה, עליו לייצור יחס של התאחדות גמורה עם אשתו, ויוכל לסמוך עליה ולבטוח בה, כי כאשר עשה אותה "לכלי" בטבעת היא נאמנה לו בכל לבה. אבל על האברך להקפיד על עצמו לשמור מעמדו בביתו.
הגע בעצמך: אתה לומד בכולל, ואשתך עובדת. היא עוזבת את הבית בבקר השכם, כי ב-8 בדיוק מתחילה עבודתה, אחרי יום עבודה מפרך היא חוזרת הביתה עיפה, ואז היא צריכה לעשות כל עבודת הבית, קניות, בישול, נקוי, כביסה וכו'. היא מקבלת על עצמה עול כבד זה באהבה בידעה כי היא מאפשרת לבעלה ללמוד ולעלות בתורה"ק. אם היא מרגישה שבעלה מנצל את זמנו ולומד ברצינות ובהתמדה ובאמת הוא עולה במעלות התורה- מאושרת גם היא. אך אם חס וחלילה היא מגלה אצלו רפיון או חוסר רצינות בתורה או סתירות בהתנהגותו, או חוסר זהירות בתפלה ובשמירת הלכה, או חוסר שליטה על עצמו במידות –אז הבעל מאבד מעמדו בביתו ואכזבתה נוראה.
הוי אומר: אין הבעל זוכה לאוטוריטטה בביתו ע"י הנהגת שררה ורודנות, אלא ע"י התנהגותו, כשהוא לומד במסירות, עובד עבודתו בכובד ראש, ושם שמים מתאהב על ידו, זה מחזק מעמדו בביתו, ובזה תהיה אשתו מוכנה להיות כפופה לו מרצון, כי היא רואה בו את בן העליה האמיתי שהיא רצתה כחבר בחיים. והיא תציית לו גם שהוא דורש דברים שקשים עליה, כגון הקפדה על לבוש צנוע, או ויתור על מותרות שהעולם נוהר אחריהן.
מכתב ממרן בעל ה"חזון איש" זצללה"ה
נקי וגו' ושמח את אשתו אשר לקח. חובה. כיצד משמחה טבע שלה להתענג על חנה בעיניו ואליו עיניה נשואות. עליו להשתדל להראות אהבה וקירוב ברבוי שיחה וריצוי (ומה שאמרו אל תרבה וכו' באינו צריך לרצוי מדבר ולא בשנה ראשונה שצריך להשתדלות התאחדות שזה כונת היצירה ויהו לבשר אחד ואמרו שכינה שרויה כו') לפעמים התיחסות בכבוד וחרדת דרך ארץ מראה חסרון קירוב, וצריך להתיחס ביחוס יות אהוב מכובד ראש וחרדת הכבוד. וצריך להתאמץ להתנהג באופן יותר מקורב וביחוס יד ימין לשמאל שאינו דבר חוציי אלא עצמיי, אין לדבר בלשון נוכחות אלא בלשון נוכחי. להודיע ביציאה לאן הולך ובשובו מה עשה וכיו"ב בדברים קטנים. ובדברי חיזוק לשמח לב. וצריך לבקש רחמים כמו שאמרו בכל דרכיך כו' והוא יישר כו'.
(הובא כאן לראשונה ברשות המשפחה הרמה שליט"א)
<h3>שיחה רביעית</h3>
"כי יקח איש אשה חדשה לא יצא בצבא ולא יעבר עליו לכל דבר, נקי יהיה לביתו שנה אחת ושמח את אשתו אשר לקח (תצא, ששי).
רצון ה' הוא, כי בני הזוג יגיעו להתאחדות, וקבעה התורה להשתדלות בזה שנה שלימה, להראות לה אהבה וקירוב, בריבוי שיחה וריצוי, וצריך להתאמץ לייצור יחס כל כך קרוב, שהכבוד והדרך ארץ הנהוגים בין בני אדם לא ימצאו להם מקום מרוב הקירבה, וצריך להגיע ליחס מקורב כזה הדומה ליחס יד ימין אלא יד שמאל, שאין כאן הרגשה שהם שני בני אדם אלא כאילו הם שתי זרועות מאדם אחד.
טבע האשה הוא להתענג על שמוצאת חן בעיניו. מאז החתונה עיניה נשואות רק אל בעלה, שהוא יעריך אותה כראוי ויהיה קשור אליה בלב ונפש.
אחרי החתונה חייבים להתרגל לשתף אחד את השני בחיים היום יומיים, כשהוא יוצא מהבית, יודיע לאשתו לאן הוא הול, בחזרתו יספר לה, מה עשה. עד כמה שאין זה בגדר שמירת סודות אחרים- יראה לה מכתבים המגיעים אליו ושהוא כותב, ועוד כהנה וכהנה הנהגות המקרבות אותה.
מה טוב לאיש ואשה כשמשרים רוח טובה בבית, ודווקא בדיחות הדעת יותר אהובה מכובד ראש וחרדת הכבוד.
והנה במשך החדשים הראשונים כשהחיים בבית נכנסים למסלולם, לא יתכן שלא יתגלו חילוקי דעות שונים בין בני הזוג, ואין להבהל מזה, שני בני אדם שחיו יותר מעשרים שנה בבתים שונים, בסביבה שונה, ועל כלם- כשם שפרצופיהם שונים כך דעותיהם ומדותיהם שונות. והמקום זימן שניהם לבית אחד ולחיים משותפים- איך לא תבאנה לידי גילוי הגישות השונות והמדות השונות! ואדרבה, זהו הסימן להתקרבות שמתחילים להכיר זה את זה יותר מקרוב. אי לזאת בהתגלות חילוקי דעות- יקחו לעצמם זמן לברר אותם עד הסוף, ברוח טובה ובהבנה, בשיחה ענינית ובהשתדלות נמרצת להגיע לעמק שוה. ויראו, כי עי"ז יגיעו לקירבת דעת יותר עמוקה.
מאידך: מרן הסבא קדישא מקלם זללה"ה אמר: "נקי יהיה לביתו שנה אחת!" כלומר עבודת השנה הראושנה היא, שעם כל טרדת הבית יזכה לנקיות דווקא. ונראה בהכנת דברי קדשו דבר גדול, הרי מן ההכרח להרבות בשיחה עם אשתו, ולקרבה בכל מיני קירבה, מלבד זה הרי פטרו את החתן בלילה ראשון מקריאת שמע מפני הטרדה דמצוה (אלא דבזמה"ז קורא שגם שאר בני אדם אינם מכוונים כראוי). טרדה זו מורגשת לפעמים במשך החדשים הראשונים אחרי החתונה עד שמתרגלים. וכאשר טרודים, גם המחשבה טרודה, ולא על נקל מתרכזים בעת הלימוד, וזאת היא עבודת הנקיות, על אף כל טרדות הבית וקשיי ההתרגלות- בעת הלימוד והתפלה צריכה המחשבה להיות פנויה ומרוכזת בעבודה!
זוהי עבודה קשה. והנה מלבד טרדות הבית, גם המעבר מהישיבה אל הכולל קשה מאד. הישיבה היא מסגרת מוצקת, ובן הישיבה חי בתוך בית המדרש, משא"כ הכולל שגם המשמעת הרבה יותר רפויה, בהתאם לגיל ומעמד האברכים, וגם האברכים אינם חיים בתוך הכולל אלא בביתם. הכולל הוא מקום לימוד, ועד כמה שחיים בו- זה תלוי בעבודתו הפרטית של האברך. כלל הדבר: אברך עומד ברשות עצמו, והמשמעת והדרבון לעמל התורה צריכים לבא ממנו עצמו. בו הדבר תלוי אם יהיה בן עליה, ויגיעתו בלימוד והיקף עבודתו הם כשל אחד הגדולים ממש. מעבר קשה זה נופל בחדשים הראשונים אחרי החתונה, ובא כאחד אם טרדות הבית של אברך צעיר.
שתי עבודות אלו ביחד עלולות לגרום מתח רב, לשמח את אשתו ולפתוח תקופה חדשה של יגיעת התורה בכולל, יש כאן כמעט "אחיזת החבל משני ראשים". קלות ובדיחות דעת וריבוי שיחה מזה, ועמל עקבי ועצמאי בתורה מאידך, וכל עבודת התורה צריכה להיות בנקיות המחשבה וצלילות הדעת, כי המחשבה שייכת לתורה!
אבל תנוח דעתו של האברך הצעיר, כל ההתחלות קשות, ואם יקבל עבודה כפולה זו בלב שלם, תקל עליו לאחר זמן. וידע נאמנה. ההתרגלות תפיג את המתיחות, ובמקומה תבא בע"ה הרחבת הדעת, ובאשר רצונו בנקיות תתגבר גם המחשבה בתורה, ותהיה יותר נקיה ממה שהיתה אי פעם. אז תתחיל עליה חדשה בתורה ובעבודת ה' – משאת נפשו של כל בן תורה אמיתי.
החיד"א מביא דבר נחמד בס' נחל קדומים: "נקי יהיה לביתו שנה" –סוף התיבות הוא שם הויה, וכתב על זה החיד"א זללה"ה: "ולי הדל נראה דהרמז, דהגם שהתורה אמרה ושמח וגו', יהיו מעשיו לשם שמים ויקיים שויתי ה' לנגדי תמיד", ושפתיים ישק.
<h3>שיחה חמשית</h3>
כאשר באו המלאכים אל אברהם אבינו ע"ה שאלוהו "איה שרה אשתך", ואמר רב יהודה ואיתימה ר' יצחק יודעים היו מאלכי השרת ששרה אמנו באהל היתה אלא מאי באהל- לחבבה על בעלה (ב"מ פז). הדבר מופלא כי אם מרקדין לפני הכלה לחבבה על בעלה- ניחא, אך מה שייך אצל האבות הק' ועוד בזקנה מופלגת ענין כזה, אתמהה!
מכאן כי ענין ריבוי החיבוב צורך הוא כל ימי חיי הזוג עד מאה ועשרים ועד סוף כל מדרגות הקדושה ועד האבות הק' בכלל. כי  "חתונה" אינה קנין חד פעמי ואחריו מצב קבוע בלתי משתנה אלא קנין וענין הנמשך לאורך ימים, על דרך שמצינו בנדה לא: "מפני מה אמרה תורה נדה לשבעה מפני שרגיל בה וקץ בה, אמרה תורה תהא טמאה שבעה ימים כדי שתהא חביבה על בעלה כשעת כניסתה לחופה", וגילה ר' מאיר בזה דעת תורה ורצון ה' שתשרה חביבות והתחדשות בין איש ואשה " כיום כניסתה לחופה". ואכן כל תקופה בחייהם תהיה "חופה" חדשה: התאחדות יותר פנימית, חיבוב מחודש, הכרה יותר חזקה ("הנה באוהל-צנועה היא"!).
אין דבר יותר מסוכן לשלום הבית מאשר השיגרה. הרבה עוזרת לנו התורה בזה שלא תשתרע  השיגרה בביתנו, ודווקא ע"י ההלכות החמורות של ההרחקה בימי הוסת עד הטבילה. ושוב צריך בעל הבית להתאזר בכל חנו למצוא תמיד חידושים קטנים בשביל ביתו.
בכלל עלינו לדעת, כי "חתונה" אינה מאורע חד פעמי. ידועה סברת הגר"ש שקופ זללה"ה ב"שערי יושר" כי מקדש אשה מהיום ולאחר שלשים הוא קנין הנמשך כל שלשים יום. על דרך זה יש להבין כי כל חתונה היא "קנין הנמשך", מהיום ועד מאה ועשרים. אם כל ליל טבילה הוא מעין "יום כניסתה לחופה", הרי ממש יש כאן מעין "חתונה" מחודשת, כל פעם בבחינה יותר עמוקה, כי היחס הקרוב הזה שבין איש ואשה משתנה ומתפתח תמיד, וממש עד זקנה ועד שיבה. מתרגלים יותר זה לזה, מכירים יותר זה לזה, מעריכים יותר זה את זה. תקופות החיים עצמן משנות את האוירה בבית: אחרי החתונה תקופת ההתרגלות. אם השי"ת עוזר נולדים ילדים: זוהי תקופה ארוכה של גידול בנים משותף, אח"כ מתחתנים הילדים ועוזבים לאט לאט את הבית ובני הזוג נשארים שוב לבדם, אלא שמעתה הם מלווים את בניהם בדרך חייהם הם, נהיים סבא וסבתא.
הרי באופן טבעי חולפות תקופות החיים ואין מקום לשיגרה בבית.
מכל מקום חייב אדם לעשות את שלו להעמיד יחסו, הכרתו והערכתו לגבי בת זוגו, בכל מצב ובכל תקופה. ויש בזה צורך לשימת לב על נקודה אחת: בשנים הראשונות נוטה האיש להשתחד מהקירבה הגופנית, לחשוב כי הקירוב בין בני הזוג מושלם הוא כבר: הרי קירבה עצומה כזאת של "ויהיו לבשר אחד" –ומה צריך עוד?!
הן, הקירבה הגופנית היא שוחד חזק. אינו עולל כלל על דעת בני הזוג שעדיין רחוק הוא מקירבת דעת אמיתית. אבל בת הזוג אינה משוחדת מהקירבה הגופנית. אדרבה: תוך כדי המגע הגופני היא מרגישה בכאב עצור שאין כאן עדיין קירבה נפשית!
כי זאת עלינו לדעת: הזיווג הוא שיא של קירבה, אבל כל שיא קודמת לו התפתחות עד שמגיעים אליו, קירבה גופנית בלי קירבה נפשית מעליבה את האשה! עיניה של אשה בעלת רמה דוקא אל קירבה נפשית ויחס של שימת לב אוהבת. אם יש יחס כזה, היא משתוקקת גם אל קירבה גופנית, אך אם אין בעלה מגלה כלפיה שימת לב אמיתית וקירבת דעת תמידית – היא סולדת ממש מהזיווג הגופני! כי קירבה גופנית שאינה באה מתוך קירבת דעת משפילה אותה וכואבת לה!
ילמד כל אברך וכל חתן דברים אלה בשימת לב, כי הם הם יסודם של חיי אשות.
<h3>שיחה ששית</h3>
מקובל אצלנו כי היחס בין איש ואשה הוא יחס של משפיע ומקבל. גם בהבדל הביולוגי ביניהם נראה שהבעל משפיע על האשה והיא המקבלת ממנו, וכן הוא ברוחניות. והנה בספרים הקדושים שלנו נקרא הכל המשפיע- "מידת החסד", והכח המקבל-מידת הדין".
כאשר מידת החסד משפיע על המקבל (שהוא מידת הדין) את כל צרכו, הוא מאושר. אם אם חסרה לו השפעה והוא נשאר רעב וצמא, אז הוא תובע ממידת החסד בתכלית התקיפות את המגיע לו, וכל אשר השפיע משהה את השפעתו, תהיינה התביעות והטענות כלפיו יותר ויותר חריפות והכעס בוער כאש. בדיוק כך הוא היחס בין איש ואשה. אם מקים הבעל  את חובותיו ושיעבודיו כלפי אשתו על הצד היותר טוב, אז היא מרוצה ומאושרת, ולא זו בלבד- היא עצמה שמהותה מידת הדין, נהפכת למידת הרחמים: היא נהיית למשפיעה וגומלת לבעלה את חסדו בריבית ובריבית דריבית. ולא זו בלבד: מהשפע שהיא מקבלת ממנו נוצר ולד ברחם שלה שלגביו היא כולה ורחמים ("רחם" הוא המקור ל"רחמים"!)
שנן זאת היטב, חתן היקר! אתה הוא המשפיע בבית! בידך הוא לעשות את אשתך מאושרת בתתך לה אהבה, חן וחסד בכל האופנים של השפעה ובהתקרבות נפשית עמוקה אלי'. ותהא בטוח שעל ידי שפע אהבה וקיבה תהפוך גם אותה לכח משפיע, והיא תתן את דודי' לך בהנעים לך חייך ובעוזרה לך בכל עניניך. ומכלל הן אתה שומע לאו: ברגע שאתה מונע ממנה את שפע החסד שאתה חייב לתת לה ואינך נותן לה תשומת לבך בכל עניני'
-מיד משתנה רוחה לעצבות, ומעצבות יוצא כעס, ומהכעס יוצאות טענות ותביעות. וכאשר נדלקה כבר מידת הדין שבה, אינה מסתפקת בטענות על הזנחת הבעל הנוכחית. אלא היא מעלה טענות מתהום הנשיה, כי באמת מתחילת נישואיהם הוא הזניח אותה, ואף פעם לא התענין בה, ובכל מה שהראה התענינות זה הי' רק מהשפה ולחוץ בלי רגש אמיתי עבורה... והנה הבעל מוצא את עצמו פתאום מותקף בחריפות ובכעס להוט. לבעל נראית כל ההתקפה בלתי מוצדקת, או לפחות מאד מופרזת. הוא משתדל להוכיח לה זאת – אך ללא הועיל, היא בשלה, ובכעס ובדמעות היא עומדת על טענותי'. והבעל- בהתחמם הריב רואה שתי דברים לפניו: או הוא צועק לעומתה בשצף קצף את כל האבסורד שבטענותי', או הוא רואה שאין עוד מקום להמשיך בויכוח כזה ושותק ומתבצר מאחורי שתיקתו יום או יומיים. אם אחר כך נכמרו רחמיו על עלובתא דא הוא מתחיל שוב לדבר אתה ומנסה לפייסה. אך בינתיים עברה עליהם תקופה של מתח, ("הלא אני צודק"!) ו.. דמעות (אצלה).
חתן יקר! כמעט אין בית צעיר שלא יקרו בו מקרים כאלה. ודע, כי במקרה כזה אתה מקבל ציור ממדת הדין של מעלה התובעת וטוענת בחריפות ואינה משאירה נקודה טובה באדם שהיא נטפלת בו. מעתה יש לך לדעת: טענות האשה שייכות לנוף של חיי נישואין, והגבר חייב לדעת שיש לו ציור חי של מידת הדין עמו בבית, והוא צריך ללמוד כיצד להתנהג אתה. והנה הצדיקים יודעים שכאשר מידת הדין מקטרגת ר"ל מוכרחים להמתיק את הדינים, אם ע"י תפילה או ע"י מעשים טובים וכו' ומתודים על עוונותיהם כי אין מידה"ד מקטרגת על חינם, ומודה ועוזב ירוחם. בדיוק כך צריך הבעל להתנהג כשהוא מותקף על ידי אשתו: בשום אופן לא להתרגז ולכעוס ולצעוק לעומתה! הרי על ידי זה הוא רק יגביר את הטענות והכעס שלה! ומוכרח הוא לשמור על קור רוחו ולענות לענין יברר אתה בדיוק במה הוא חטא נגדה, ויבדוק עצמו היטב אם היא לא צודקת, ואם כך- יבקש את סליחתה בכנות ויבטיח לה דבעתיד הוא יזהר וישתדל יותר, ולא ירפה ממנה עד שהיא תתפייס ותחייך שוב מולו.
ודע, חתן יקר: אם לא תלך בדרך שהתוויתי לך אלא תתעקש לחשוב שאתה צודק, ויימשך הריב ביניכם תטעם בהמשך זה גם יסורי גיהנום ממש, ועלולים היחסים ביניכם לדרדר מי יודע לאיזו דיוטא של הגיהנום ר"ל. – בהוצאות הקודמות של קונטרס הדרכה זה לא הופיעה שיחה זאת, כי הססתי להגיד לחתן עוד לפני חתונתו דברים נוראים אלה, בזמן שהוא חולם את החלום הורוד על חיי גן עדן עלי אדמות. ומה אעשה, רוב הנסיונות עם זוגות צעירים  העמידו אותי על ההכרח להגיד לחתנים כי גם ענין זה הוא המציאות של חיי הנישואין, כי כאמור טענות האשה שייכות לנוף של חיי הנישואין, וטובה גדולה היא בשביל בני הזוג אם בן הזוג יודע מראש כי מצב כזה בוא יבוא והוא ידע אז כיצד להגיב בצורה הנכונה והיעילה, וירבה השלום ביניהם בע"ה. וידע נאמנה: אם הבעל בשעת הריב לא מתרגז, אלא להיפך, בסבלנות ובחן הוא מצליח להרגיע את אשתו ומודה על האמת כשהיא צודקת ומתנצל וגם מחדש קשר האהבה עמה באותו מעמד- זה מקרב את בני הזוג עד מאד!
עוד ידיעה אחת נוראה שייכת לענין הנ"ל. לפעמים אין הבעל מוצא מאומה בהתנהגותו עמה שיכול הי' לעורר את כעסה של אשתו. והנה החיד"א כתב בספרו מדבר קדמות במערכת אות נ, סי' י"א נשים. "הת"ח כפי מה שמתנהג עם הקב"ה – כן אשתו מתנהגת עמו, וזה סוד מה שארז"ל זכה עזר לא זכה כנגדו שמורדת בו כמו שהוא מורד בקונו. וזה הסוד לא שייך אלא לצדיקים. ולזה כל בן תורה שאין אשתו נשמעת לו אין ראוי להתרעם עלי' כי איהו דאפסיד אנפשי'. אמנם אם אינו בן תורה- דרך טבע באשתו שנשמעת לו מפני שהיא יראיה ממנו." המקור של החיד"א הוא בספר סבו המקובל האלקי ר' אברהם אזולאי בספר חסד לאברהם בנהר רביעי עין יעקב נהר מח, ששם הענין מבואר בטעמו. כמובן, בשעת כעס אין לבעל לעשות מיד חשבון נפשו בענין עבודת כבוראו לדעת מהי טענת הקב"ה עליו אלא קודם יברר היטב במה החסיר לאשתו מה שהגיע לה. רק אם בשום אופן אינו מוצא יתלה בהתנהגותו בעבודת ה', וכמובן כל זה רק אם בן תורה אמיתי הוא, כפי שהחיד"א בעצמו מזהיר. הרי יש ספק ספיקא: אם אמנם בן תורה הוא, ואם אמנם עשה לאשתו כל מה שהי' חייב לעשות. ואם כך או כך אין ראוי להתרעם עלי' כי איהו דאפסיד אנפשי'!
הערה: כתבנו לעיל כי המשפיע שייך למידת החסד והמקבל למידת הדין. שהמשפיע שייך לחסד הוא ברור, אך למה מתיחס המקבל למידת הדין? אך פשוט הוא: מי שתכונתו היא להזדקק להשפעה ממי שחייב לתת לו, הוא תובע ממנו את ההשפעה, ואם הלה מונע אותה ממנו, הוא כועס עליו, זוהי התגובה של מידת הדין.
<h3>שיחה שביעית</h3>
משלל ההרגשות המתעוררות אחרי החתונה ישנה אחת שצריך לתת הדעת עלי' במיוחד: הבעל הצעיר מרגיש שמעתה יש לו מי שהוא שולט עליו, וזה גורם לו הנאה אולי לא פחות משאר ההנאות שזכה להן על ידי חתונתו. הרגשת ה"בעלות" טבעית היא, אך ה"בעל" הצעיר צריך להזהר עד מאד לבל יתן לה מקום להתנהגותו עם אשתו הצעירה. והנה לא פעם שמעתי מבני זוג זמן קצר אחרי החתונה טענה: "הרי איזו אשה כשרה – העושה רצון בעלה, ואשתי אינה מוכנה לזה אלא אם כן אני מסביר לה באריכות למה היא חייבת לעשות מה שאני רוצה ממנה." זאת אומרת: בן הזוג הבין מתוך מאמר חז"ל על האשה הכשרה שחז"ל חייבו אותו או התירו לו להיות רודן בביתו. כמובן, לא זאת היא כוונת חז"ל, ותפיסה זו של בן הזוג היא הרת סכנות לשלום ביתו.
ידוע ביאור הגר"א בהבדל בין מלך ובין מושל: מלך הוא מי שעמו בחר בו. מושל הוא מי שכבש מדינה ושולט עלי' מבלי לשאול את העם, אם הוא רוצה בשליטתו. והנה "חתן דומה למלך" – ולא לשליט. אמנם, אשתו בחרה בו, אך בודאי לא קבלה אותה כרודן. כבר אמרנו כי כל אשה רוצה שבעלה יהי' "רב בביתו", שהוא יהי' הקובע בעניני הבית וינהיג את הבית. אך היא צריכה להשתכנע כי הוא באמת ראוי לכך. ותדע, חתן יקר, כי ההתנהגות שלוך בבית היא הקובעת את המעמד שלך בבית, אם אשתך רואה כי אתה קם בבוקר בזריזות לתפילה, מברך ברכת המזון בכוונה, אינו מבזבז את זמנו בדברים של מה בכך, והוא נעים הליכות בבית ובחוץ, מקפיד על שמירת הלכות ומדבר בדעת ובחן, אז יהיו דבריו בבית נשמעים היטב, ומכלל הן אתה שומע לאו.
כבר אמרנו, כי גם בחוגנו נשתנה מצב האשה במאה האחרונה. חתן החולם שאשתו תציית לו בלי אומר ודברים, הוא יגזור והיא תקיים, ייקץ מהר מחלומו וייוכח כי כך לא יוכל לבנות את ביתו. אי לזאת, חתן יקר, השתדל לקיים: "בחכמה יבנה בית, ובתבונה יתכונן, ובדעת חדרים ימלאו כל הון יקר ונעים" (משלי כד, ג).
<h3>סיום</h3>
לסיום נתבונן במה שכ' התומר דבורה בפרק ו': "היאך ירגיל אדם עצמו במדת הגבורה: דע כי כל פעולות התעוררות יצה"ר הן ממש מעוררות הגבורות החזקון, לכך לא יתנועע לליצה"ר שלא יעורר גבורה".
ענין הגבורה בשפת המקובלים הוא ההיפך של חסד: חסד הוא מדה של השפעה מבלי לשאול כלל אם מגיע השפע למושפע או לא, גבורה היא מדה של דין וצמצום, כלומר: לתת רק מה שמגיע ובמדה שהמושפע מסוגל לקבל.
היסוד בכל התנהגות ומדות האדם הוא: במדה שאדם מודד, בה מודדים לו. באותה מדה שהאדם מתנהג כלפי אחרים, בה מתנהגים אתו מן השמים, (למשל: "כל המרחם על הבריות מרחמים עליו מן השמים").
יצר הרע הוא מהנהגת הגבורה, ענינו: צמצום השפע, לכן, אם אדם מעורר יצר הרע, הוא גורם שמן השמים יתנהגו אתו גם כן בדין ובצמצום השפע. הוא אשר אמר רמ"ק כאן שלא יתנועע ליצה"ר, כדי שלא יעורר מדת הדין והצמצום על עצמו.
"והטעם שהאדם נוצר בב' יצירות יצר טוב ויצר הרע, זה חסד וזה גבורה". פשוט הוא שיצה"ט הוא ענין של חסד ושפע, כגון אהבת הבריות צדקה וכו'. ויצה"ר הוא ענין של צמצום ודין, כגון כעס שאדם מסתיר הארת פניו ומצמצם שפע חסדו כלפי זה שהוא כועס עליו. גם תאוה הוא ענין של צמצום, כאר יתבאר להלן:
"אמנם פי' הזוהר בפ' בראשית שיצר טוב נברא לאדם לצרכו, ויצה"ר לצורך אשתו" (זוה"ק ח"א דף מ"ט). ע"י יצה"ט אדם ממשיך על עצמו שפע של חסד, שבו האדם עצמו חונן ונותן, אך לגבי אשתו זקוק ליצה"ר, כי הוא הנותן, והיא המקבלת, והוא צריך לתת כפי יכלתה לקבל וכפי הראוי לתת.
"ראה כמה מתוקים דבריו: הרי התפארת בעל החסד נוטה על הימין וכל הנהגותיו בימין ויצ"ט, והנקיבה שמאלית וכל הנהגותיה בגבורה".
איש ואשתו מעין דוגמא של מעלה. למעלה במדותיו ית' הספירות, תכלית השלימות הוא "יחוד קודשא בריך הוא ושכינתי'" היינו תפארת ומלכות, ולמטה זה מרומז ביחוד איש ואשתו, ונמצא איש מושך כחו מ"תפארת" שהיא ההרמוניה המקפלת בתוכה שפע של חסד ודין לתת במדה כראוי, וזאת צריכה להיות מדת האיש בביתו.
"אם כן ראוי שלא יעורר יצה"ר לתועלת עצמו שהרי מעורר אדם העליון בגבורה ומאבד העולם". יש לעורר תאוה לשם מצוה, לעשות חסד עם אשתו בזמן הראוי. אך ידע כי עצם יצירתו של יצה"ר ותאוה היא לצורך אשתו, ואז כשמעורר תאוה עבורה, זהו תפארת לעושיה, שנותן לה ובמדה עצמו להנאת עצמו לא למען אשתו, וזהו הנסיון שביצה"ר, ובזה מעורר ההנהגה העליונה לצמצום שפעה ממנו ומאבד העולם שלו!
"אם כן התעוררות שיעורר האדם לעצמו לצד הגבורה ויצה"ר פוגם האדם העליון, ומכאן יראה כמה מגונה הכעס וכל כיוצא בו שהוא מגביר הגבורות הקשות". אין הבדל בזה בין הכעס והתאוה: אין לעורר יצה"ר בשביל עצמו בשום אופן, וזהו "רע", כשאדם מעורר כחות של דין וצמצום להנאת וטובת עצמו, ותאוה מותר לעורר רק לצורך אשתו, ובשום אופן להנאת עצמו.
"אמנם יצה"ר צריך להיות קשור ואסור לבלתי יתעורר לשום פעולה שבעולם מפעולות גופו, לא לחמוד ביאה ולא לחמדת ממון ולא לצד כעס ולא לצד כבוד כלל, אמנם לצורך אשתו יעורר יצרו בנחת לצד הגבורות המתוקות, כגון להלבישה לתקן לה בית".
"הגבורה המתוקה" הוא פעולה של "יצה"ר" לטובת הזולת, כנ"ל, כי החסד שבגבורה זו הוא ממתיק אותה. משא"כ אם מעורר תאוה או חמדה לטובת עצמו אין כאן חסד כלל אלא רק גבורה, והן הן "גבורות קשות" המעוררות דין מלמעלה ח"ו.
"ויאמר הרי בזה שאני מלבישה אני מתקן השכינה שהיא מתקשטת בבינה שהיא גבורה דכליל כולהו גבורות והן מתמתקות בהמון רחמים".
כל מה שאדם עושה כאן בעולם רומז לענינים רוחניים עילאיים. איש ואשה- תפארת ומלכות (שכינה), וכשהאיש מלביש את אשתו ומתקן לה בית- רמז הוא לענין רוחני, שהשכינה מקבלת מספירה עוד יותר נעלה גם מהתפארת, והיא "בינה". (בינה- הה' ראשונה בשם הוי', שכינה הה' אחרונה בשם הוי',) האיש ממציא לאשתו השפעה מענינים רוחניים שהם למעלה ממנו אבל הוא יכול להגיע אליהם ולהורידם אל אשתו וביתו, ובזה מתקן אשתו ומשלים כל צרכיה, וכשכך ב"משל" היינו באדם, יהיה ככה גם בנמשל, היינו בשכינה של הקב"ה שאנחנו חייבים לתקנה במעשה ידינו, ודווקא ביחס הראוי בין איש ואשתו הוא מתקן השכינה העליונה.
"לפיכך כל תיקון הבית הם תקוני השכינה שהיא מתמתקת מצד יצה"ר הנברא לעשות רצון קונו ולא זולת".
יצר-רע שחדל להיות "רע", הנברא לעשות רצון קונו ועושה רצון קונו, עד ש"ממתיק" את השכינה! "רע" הוא כשהמשתמש בו מכוון להנאת עצמו- כי לא לזה נברא! "ממתיק" הוא כאשר מעוררים אותו לעשות חסד לבת הזוג, אשר לה מגיע אותו חסד. הופכת ה"גבורה" להיות חסד, ומשלימה את המקבלת אותו. ובאשר איש ואשה הם מעין דוגמה של מעלה, יש כאן זיווג ואהבה והשלמה בין משפיע ומקבל, הדומה ליחוד קודשא בריך הוא- ושכינתי'. זוהי רוממות הבית האשות והזיווג, איחוד להפליא בין אהבה וקדושה.
עד כאן מה שניתן להכתב בעניני הבית. השאר הוא בגדר תושבע"פ, ואין מגלין אלא לצנועין.